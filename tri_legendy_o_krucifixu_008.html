<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Samko Pták Legenda slovenská">
    <meta name="apple-mobile-web-app-capable" content="yes">
    <title>Samko Pták Legenda slovenská</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Julius Zeyer: Tři legendy o krucifixu">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Tři legendy o krucifixu">
    <meta property="og:title" content="Tři legendy o krucifixu">
    <meta property="og:type" content="book">
    <meta property="og:book:author" content="Julius Zeyer">
    <meta property="twitter:title" content="Julius Zeyer: Tři legendy o krucifixu">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./tri_legendy_o_krucifixu_007.html">
    <link rel="next" href="./about.html">
    <meta name="nb-order" content="4">
    <link rel="self" href="tri_legendy_o_krucifixu_008.html">
    <meta name="nb-identifier" content="zeyer-tri-legendy-o-krucifixu-52c905e">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="6728" data-nb-chars="39174">
    <nav role="doc-toc">
      <ul class="plain section">
        <li><a href="tri_legendy_o_krucifixu_005.html">Věnování</a></li>
        <li><a href="tri_legendy_o_krucifixu_006.html">Inultus Legenda pražská</a></li>
        <li><a href="tri_legendy_o_krucifixu_007.html">El Cristo de la Luz Legenda toledská</a></li>
        <li><a href="tri_legendy_o_krucifixu_008.html">Samko Pták Legenda slovenská</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tri_legendy_o_krucifixu_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="28"><span class="idea" data-nb-ref-number="1" id="idea1" data-nb-words="4" data-nb-chars="28">Samko Pták Legenda slovenská</span></h1>
        <section>
          <p class="chunk" data-nb-ref-number="2" data-nb-words="253" data-nb-chars="1488"><span class="idea" data-nb-ref-number="2" id="idea2" data-nb-words="253" data-nb-chars="1488">Noc byla temná jako osud slovenského kraje, bouře duněla v&nbsp;dáli jako lítý vztek mongolské hordy, která podnes utýraný lid ten dáví. Tma byla hustá, takže nebylo vidět hor. Lesy hučely, bystřice letěla mezi skalami, posupná, chladná, nepřátelská. Jen na&nbsp;jednom místě byla plna rudého blesku, jako kdyby někdo poklad zlata a&nbsp;rubínů byl do&nbsp;její mělčiny vysypal. To&nbsp;padalo otevřenými dveřmi z&nbsp;blízkého dvora na&nbsp;ni&nbsp;světlo. Ohromný oheň šlehal tam v&nbsp;kamenném krbu v&nbsp;prostranné kuchyni, pekli u&nbsp;něho celého berana na&nbsp;rošti. Muži světlých očí a&nbsp;tvrdých tváří seděli blízko na&nbsp;dřevěné lavici a&nbsp;pili z&nbsp;hliněných džbánů. Dvéře zely dokořán, bylo horko u&nbsp;toho vesele praskajícího ohně, svítícího na&nbsp;řeku a&nbsp;na stezku vedoucí podél jejího břehu. Na&nbsp;té&nbsp;cestě zjevila se&nbsp;teď vysoká, hubená postava mladého muže. Byl v&nbsp;roztrhané haleně a&nbsp;bos. Plavé jeho vlasy padaly měkce a&nbsp;dlouze na&nbsp;jeho kostnatá ramena, oči byly jako kus blankytného nebe, byly plaché a&nbsp;snivé a&nbsp;krotké. Tvář byla bledá, bídou zohyzděná, k&nbsp;smrti smutná v&nbsp;tom okamžiku a&nbsp;znamenaná krvavým pruhem, táhnoucím se&nbsp;od&nbsp;pravé skráně přes ústa až&nbsp;pod levé ucho. Ubožák zastavil se&nbsp;několik kroků ode dveří, neodvážil se&nbsp;dál. Rty jeho zachvěly se&nbsp;a&nbsp;temnou nocí, těžkým před bouří vzduchem nesl se&nbsp;od&nbsp;nich místo slova ptačí jakýsi švehol, tichý, sladký a&nbsp;smutný. Hudba ta&nbsp;zavála do&nbsp;bílené, ohněm ozářené kuchyně a&nbsp;hospodář vyšel na&nbsp;práh. Ten ptačí hlahol v&nbsp;temnu noci, při blížící se&nbsp;bouři budil nějak jeho podivení. Hledal ptáka, a&nbsp;zahlíd člověka.</span></p>
          <p class="chunk" data-nb-ref-number="3" data-nb-words="11" data-nb-chars="58"><span class="idea" data-nb-ref-number="3" id="idea3" data-nb-words="11" data-nb-chars="58">„Kdo to?“ řekl hrubým hlasem, stínil si&nbsp;rukou oči a&nbsp;zíral.</span></p>
          <p class="chunk" data-nb-ref-number="4" data-nb-words="75" data-nb-chars="398"><span class="idea" data-nb-ref-number="4" id="idea4" data-nb-words="75" data-nb-chars="398">Bledý ubožák s&nbsp;krvavým šlehem na&nbsp;tváři trhl sebou nyní bolestně, ohlížel se&nbsp;kolem, jako by&nbsp;se&nbsp;chtěl přesvědčiti, že&nbsp;stojí na&nbsp;místě, které hledal, a&nbsp;oči jeho plnily se&nbsp;slzami. Ano, zde stával někdy jeho domek a&nbsp;zde bývalo někdy jeho pole! Nebyli mu&nbsp;tedy lhali posměšně, když mu&nbsp;řekli: „Vše, co&nbsp;bylo někdy tvoje, patří teď jiným. Přišli jací z&nbsp;Němec cizinci a&nbsp;pán tvůj a&nbsp;náš jim dal&nbsp;– co&nbsp;bylo tvoje.“</span></p>
          <p class="chunk" data-nb-ref-number="5" data-nb-words="8" data-nb-chars="49"><span class="idea" data-nb-ref-number="5" id="idea5" data-nb-words="8" data-nb-chars="49">„Kdo to?“ opakoval hrubý hlas znova cizím zvukem.</span></p>
          <p class="chunk" data-nb-ref-number="6" data-nb-words="43" data-nb-chars="255"><span class="idea" data-nb-ref-number="6" id="idea6" data-nb-words="43" data-nb-chars="255">Bledý člověk v&nbsp;temnu noci utřel slzu, nyvý jakýsi úsměv odříkání svítil mu&nbsp;z&nbsp;očí, chtěl promluvit, ale místo slova vyšlo ze&nbsp;rtů jeho opět cosi jako smutné, sladce tklivé zašveholení drozda. Učinil krok blíže a&nbsp;světlo padalo plně na&nbsp;jeho zuboženou postavu.</span></p>
          <p class="chunk" data-nb-ref-number="7" data-nb-words="7" data-nb-chars="47"><span class="idea" data-nb-ref-number="7" id="idea7" data-nb-words="7" data-nb-chars="47">„Tulák!“ řekl Němec tvrdě a&nbsp;nedůvěřivě. „Vari!“</span></p>
          <p class="chunk" data-nb-ref-number="8" data-nb-words="56" data-nb-chars="318"><span class="idea" data-nb-ref-number="8" id="idea8" data-nb-words="56" data-nb-chars="318">Mezitím přistoupil k&nbsp;hospodáři muž druhý a&nbsp;řekl se&nbsp;smíchem: „Toho se&nbsp;báti netřeba! Je&nbsp;to&nbsp;blbec. Říkají mu&nbsp;Pták, byl při stavbě hradu. Dnes rozehnali tam tu&nbsp;chátru, která valy konečně dostavěla. Nemají těch lidí už&nbsp;třeba a&nbsp;nevědí, co&nbsp;nyní s&nbsp;nimi. Ublížit mu&nbsp;nemusíš, Ptákovi, ale do&nbsp;domu ho&nbsp;nepusť. Je&nbsp;nejspíše zloděj.“</span></p>
          <p class="chunk" data-nb-ref-number="9" data-nb-words="55" data-nb-chars="294"><span class="idea" data-nb-ref-number="9" id="idea9" data-nb-words="55" data-nb-chars="294">Měl v&nbsp;ruce velký kus chleba, a&nbsp;ač tomu žebrákovi spílal, měl s&nbsp;ním přece dosti útrpnosti. Hodil mu&nbsp;tu&nbsp;skývu zdaleka jako psu. Padla ubožákovi před nohy, a&nbsp;ten, mysle, že&nbsp;to&nbsp;kámen, ucouvl o&nbsp;krok, místo aby po&nbsp;hozené almužně se&nbsp;shýbl. Muž, který ten chléb mu&nbsp;hodil, rozzlobil se&nbsp;nad tím nevděkem.</span></p>
          <p class="chunk" data-nb-ref-number="10" data-nb-words="338" data-nb-chars="1909"><span class="idea" data-nb-ref-number="10" id="idea10" data-nb-words="338" data-nb-chars="1909">„Chleba nechce!“ rozzuřil se, „do domu by&nbsp;se&nbsp;vloudit chtěl!“ A&nbsp;pozvedl nyní vskutku kámen a&nbsp;mrštil jím po&nbsp;žebráku. Zasáhl jej do&nbsp;ramena. Z&nbsp;úst ubohého vyšlo cosi podobající se&nbsp;více skřeku raněného ptáka než výkřiku člověka. Ustupoval pomalu do&nbsp;tmy. Avšak muži v&nbsp;kuchyni, slyšíce lání a&nbsp;proklínání svého druha, byli vyšli, a&nbsp;polo zpiti jali se, někteří se&nbsp;smíchem, někteří v&nbsp;zlobě, hledati hroudy a&nbsp;kamení a&nbsp;sypali, spílajíce, za&nbsp;ubohým, nyní rychle prchajícím Samkem Ptákem pravý déšť nasbíraných střel. Utíkal podél řeky, dokud měl dechu. Pak se&nbsp;ohlídl a&nbsp;viděl, že&nbsp;už&nbsp;nebyl pronásledován. Noc jej kryla před zlobou lidí. Bouře byla se&nbsp;zatím strhla a&nbsp;déšť se&nbsp;valil z&nbsp;nebes potopou. Samkovi bylo to&nbsp;burácení milejší než lání těch zuřivců. Věděl, kde je, věděl, že&nbsp;nedaleko je&nbsp;jeskyně nepříliš hluboká ve&nbsp;skále. Znal ji&nbsp;dobře. Věděl, že&nbsp;je&nbsp;tam měkký mech, a&nbsp;vešel. Byl tak úplně chráněn před deštěm a&nbsp;větrem. Sedl tiše na&nbsp;zem, opřel hlavu o&nbsp;skálu, ruce mu&nbsp;klesly v&nbsp;klín. Oddychoval dlouho, nemysle na&nbsp;nic v&nbsp;tom svém poloomámení, pak, když už&nbsp;krev mu&nbsp;nehučela v&nbsp;uších a&nbsp;srdce nebušilo o&nbsp;žebra, řekl si&nbsp;však smutně: „Kam půjdu?“ Ale žádná odpověď na&nbsp;to&nbsp;neozvala se&nbsp;mu&nbsp;v&nbsp;duši. Celý jeho pojem o&nbsp;štěstí a&nbsp;bytí, o&nbsp;světu a&nbsp;životě byla ta&nbsp;lesní samota, kde se&nbsp;zrodil on&nbsp;a&nbsp;otec jeho, a&nbsp;už i&nbsp;otec jeho otce, ta&nbsp;samota u&nbsp;řeky, kde kolem na&nbsp;vysokých stráních tisícileté stromy plné ptačích hnízd tak za­dumaně stály a&nbsp;hučely a&nbsp;kývaly, stromy plné hudby a&nbsp;vůně, jejichž velké stíny padaly na&nbsp;měkkou trávu, prokvetlou bílými a&nbsp;žlutými hvězdami. To&nbsp;byla pro Samka celá země. Hranice její byly strmě do&nbsp;nebe čnějící štíty Tater, nad nimiž plula oblaka, jejichž tvrdá čela vichr mohutnými perutěmi ošlehával, a&nbsp;z&nbsp;jejichž hloubi stříbrné prameny temenily. Za&nbsp;Tatrami nebylo snad už&nbsp;nic, ale ať&nbsp;byl svět sebeširší, Samko miloval jen ten krásný kout, v&nbsp;němž byl spatřil světlo slunce a&nbsp;rodičů svých tvář. Ten kout byl jako hnízdo.</span></p>
          <p class="chunk" data-nb-ref-number="11" data-nb-words="91" data-nb-chars="514"><span class="idea" data-nb-ref-number="11" id="idea11" data-nb-words="91" data-nb-chars="514">Na&nbsp;břehu řeky stála bílá chaloupka a&nbsp;za ní&nbsp;vlnila se&nbsp;dvě malá pole, rozdělená potokem a&nbsp;řadou olší. Jedno modré, kde kvetl len, a&nbsp;druhé zlaté, kde zrálo žito. U&nbsp;dveří chaloupky sedávala vždy po&nbsp;celé léto jeho prabába a&nbsp;předla. Na&nbsp;jaře obstarával Samko pečlivě ta&nbsp;pole, zapřáhal se&nbsp;do&nbsp;pluhu jak otec jeho před ním, a&nbsp;prabába, odložíc svou přeslici, orala. Dlouhé její, bílé jako mléko vlasy vlály větrem jako hříva a&nbsp;plný její, posud silný a&nbsp;zvučný hlas žehnal brunátnou zem, dýchající svěží vůni a&nbsp;slibující chléb.</span></p>
          <p class="chunk" data-nb-ref-number="12" data-nb-words="459" data-nb-chars="2731"><span class="idea" data-nb-ref-number="12" id="idea12" data-nb-words="459" data-nb-chars="2731">Prabába byla moudrá a&nbsp;svatá. Rozuměla řeči lesních ptáků a&nbsp;velká byla se&nbsp;od&nbsp;nich dověděla tajemství. Samko začínal jim rozuměti též a&nbsp;naučil se&nbsp;odpovídat jim, uměl zpívat jako drozd, klokotat jako slavík, hvízdat jako kos. I&nbsp;skřeky orlů dovedl ze&nbsp;sebe vyrážet, neb byl často dostoupil až&nbsp;k&nbsp;jejich doupatům na&nbsp;štítech Tater, a&nbsp;když visel někdy v&nbsp;nebezpečenství života mezi propastmi, na&nbsp;jejichž dně hučely vody, a&nbsp;mezi oblaky, vynucovala mu&nbsp;úzkost tytéž zvuky, jaké vydávali orlové, tlukoucí křídloma ve&nbsp;strachu o&nbsp;svoje mladé, jež Samko v&nbsp;hnízdech jejich hladil. Nepotřebovali se&nbsp;však báti, Samko neublížil nikdy tvoru živému, ani brouku, ani mušce, ani ptáku, a&nbsp;temný les a&nbsp;slunná niva jej znaly a&nbsp;milovaly. Ptáci byli jeho druzi, žádný se&nbsp;neplašil, blížil-li se&nbsp;mu&nbsp;Samko, naopak přilítali rádi k&nbsp;němu, kdekoliv se&nbsp;objevil. Šel-li tmání, doprovázeli jej pěnkavy a&nbsp;drozdi, seděl-li na&nbsp;prahu domku a&nbsp;pojídal-li, přilítali kosi na&nbsp;hody a&nbsp;jedli s&nbsp;ním z&nbsp;jedné mísy, vlekl-li polem pluh, poletoval skřivánek vedle něho podél brázdy a&nbsp;zpíval mu. Samko miloval skřivana nejvíce ze&nbsp;všech okřídlených druhů svých, neboť ze&nbsp;všech ptáků byl skřivan nejsilnější lásky schopen pro Pána našeho Krista, jehož život Samko z&nbsp;vypravování prabáby dopodrobna znal. Když Kristus vstal z&nbsp;mrtvých, zaradovali se&nbsp;ptáci jásavě, byli po&nbsp;čas, co&nbsp;v&nbsp;hrobě ležel, smutně mlčeli, a&nbsp;nyní prosili prý Spasitele, by&nbsp;s&nbsp;ním zůstati směli navždy. Když Pán jim řekl, že&nbsp;na&nbsp;nebe vystoupí, chtěli ptáci mermomocí za&nbsp;ním. Letěli, letěli, ale poznenáhlu umdlévali, když Kristus pořád výš a&nbsp;výše, tak závratně vysoko se&nbsp;vznášel do&nbsp;slávy nebeské. Padali k&nbsp;zemi jeden po&nbsp;druhém, až&nbsp;nezbyl už&nbsp;než jediný skřivan, ten však letěl pořáde, i&nbsp;tenkrát, když už&nbsp;i&nbsp;orel dále vznášeti se&nbsp;nedoved. Měl takovou po&nbsp;Synu člověka mocnou touhu, útlý tvor, že&nbsp;orla silnějším se&nbsp;nadšením svým stal a&nbsp;nad ním v&nbsp;letu vítězil. Když ale k&nbsp;slunci dolétl, osmáhla mu&nbsp;ta&nbsp;nesmírná nebes vatra perutě tak krutě, že&nbsp;ubožák posléz raněn k&nbsp;zemi sklesl do&nbsp;trávy, odkud ještě za&nbsp;Pánem píseň svou sílal<sup id="fnref:1"><a href="#fn:1" class="footnote-ref" role="doc-noteref">1</a></sup>, jasnou jako stříbro, prorážející modro nebes jako paprslek. Kdykoli skřivan Samkovi sedl na&nbsp;ruku, líbal mu&nbsp;dojat ta&nbsp;osmahlá jeho křídla, a&nbsp;švehol, kterým Samko s&nbsp;ptákem o&nbsp;svých citech mluvil, měl pak věru sladkost, zbožnost a&nbsp;vzlet skřivánčí písně. Pro hrdličku měl Samko také zvláštní něhu, protože si&nbsp;s&nbsp;ní Kristus co&nbsp;nemluvně někdy v&nbsp;kolébce své hrával. Jednou ji&nbsp;Panna Marie přivázala svým opálovým pásem za&nbsp;krček, aby božskému dítěti neuletěla, a&nbsp;tak zůstal ptáku kolem hrdla na&nbsp;památku pruh, a&nbsp;proto asi směje se&nbsp;hrdlička tak krásně, tak radostně, že&nbsp;vzpomíná na&nbsp;ty&nbsp;chvíle, kdy růžovým zobáčkem se&nbsp;růžovějšího ještě tílka krále světa dotýkati směla, toho těla, jež později umučení za&nbsp;nás vydáno bylo.</span></p>
          <p class="chunk" data-nb-ref-number="13" data-nb-words="193" data-nb-chars="1149"><span class="idea" data-nb-ref-number="13" id="idea13" data-nb-words="193" data-nb-chars="1149">To&nbsp;vše věděl Samko od&nbsp;své prabáby, která rozuměla řeči lesních ptáků, od&nbsp;nichž se&nbsp;byla naučila tajemství věčného života. Tajemství ono, kteréhož sama užívati nechtěla, mínila někdy svěřiti Samkovu otci, ale rozjímala o&nbsp;tom příliš dlouho, je-li věčný život na&nbsp;zemi štěstím či&nbsp;břemenem, rozmýšlela o&nbsp;tom tak dlouho, až&nbsp;jednoho večera divocí jezdci se&nbsp;zjevili v&nbsp;samotě lesní u&nbsp;bílé chaloupky a&nbsp;hospodáře, Samkova otce, svévolně zabili. Žena jeho zšílela hrůzou, když jeho horká krev jí&nbsp;stříkla do&nbsp;tváře, těkala od&nbsp;té&nbsp;doby jako plachá laň horami a&nbsp;doly a&nbsp;nářek její prorážel nebe. Naříkala tak dlouho, až&nbsp;srdce její puklo. Samko byl tehdy ještě útlým dítětem a&nbsp;zůstal prabábě co&nbsp;zbytek celé její rodiny. Rostl s&nbsp;ptáky a&nbsp;se stromy daleko od&nbsp;lidí, které jen sem tam jako rychle mizící mátohy vídal. Prabába učila jej mnoho, ale tajemství věčného života mu&nbsp;nezjevila, smutná její duše cítila příliš tíži pozemského bytí, a&nbsp;věděla příliš zřejmě, že&nbsp;pro každého z&nbsp;nás vzchází černý den osudu, jehož těžký stín do&nbsp;slabého světla našeho žití padá, aby nikdy více nezmizel, a&nbsp;že nemůže tedy býti blahem vléci za&nbsp;sebou donekonečna chmuru smutných upomínek svých.</span></p>
          <p class="chunk" data-nb-ref-number="14" data-nb-words="191" data-nb-chars="1079"><span class="idea" data-nb-ref-number="14" id="idea14" data-nb-words="191" data-nb-chars="1079">Černý den osudu! Jako pro každého vzešel též pro ubohého Samka. Bylo mu&nbsp;tenkráte asi patnáct let. Zjevili se&nbsp;navečer jednou znenadání opět divocí jací jezdci v&nbsp;lesní samotě u&nbsp;řeky a&nbsp;pravili Samkovi, že&nbsp;ne&nbsp;pouze on, ale i&nbsp;ten boží les a&nbsp;to milé, zlaté pole, ten bílý dům a&nbsp;vůbec vše, na&nbsp;čem zde oko spočinouti může, patří prý nějakému pánu. Ten pán že&nbsp;nyní má&nbsp;osoby Samkovy třeba, a&nbsp;že Samko tedy půjde s&nbsp;nimi. Mezi tou rozmluvou přišlo ještě více jezdců, honili před sebou jako nějaké stádo celý dav provazy k&nbsp;sobě svázaných lidí, nad jejichž hlavami práskali biči. Jeden z&nbsp;jezdců slezl a&nbsp;blížil se&nbsp;k&nbsp;Samkovi s&nbsp;poutem. Samko, překvapen, vyrazil ze&nbsp;sebe skřek jako orlí a&nbsp;chopil se&nbsp;sekyry k&nbsp;obraně jako napaden vlkem, ale přemohli jej snadně se&nbsp;surovým smíchem, a&nbsp;když prabába jeho loupežníkům lála a&nbsp;je proklínala a&nbsp;šílena zoufalstvím se&nbsp;na&nbsp;ně&nbsp;vrhala, zapálili chalupu, hodili stařenu do&nbsp;plamenů, kde bídně zahynula a&nbsp;s&nbsp;ní zároveň všechny vlaštovky hnízdící na&nbsp;dřevěné římse domku, všechny hrdličky smějící se&nbsp;v&nbsp;síni. Svázaný Samko díval se&nbsp;zkamenělý hrůzou na&nbsp;strašný ten výjev.</span></p>
          <p class="chunk" data-nb-ref-number="15" data-nb-words="285" data-nb-chars="1636"><span class="idea" data-nb-ref-number="15" id="idea15" data-nb-words="285" data-nb-chars="1636">A&nbsp;druhý den začalo se&nbsp;s&nbsp;rubáním lesa na&nbsp;úbočinách a&nbsp;Samko a&nbsp;ti ubožáci svázaní k&nbsp;sobě provazy, musili káceti kmeny těch starých jasanů a&nbsp;sosen, jedlí a&nbsp;dubů, těch omšených sloupů zelené svatyně, kde vyrostl. Ptáci prchali polekáni ze&nbsp;stinného domova klesajícího v&nbsp;prach, ale druh jejich, méně šťastný, musil pomáhati stromy k&nbsp;příkrým svahům vlékati, odkud se&nbsp;sválely hluboko, hluboko dolů na&nbsp;rovinu. Slyšel ty&nbsp;pravěké velikány hvozdu úpěti, slyšel větve jejich praskati, lámati se, slyšel je&nbsp;dunět a&nbsp;hřmít tam dole, kde dopadnuvše jako mrtvoly ležet zůstaly. Srdce jeho pukalo. Hleděl za&nbsp;ptáky prchajícími na&nbsp;vysoké štíty, na&nbsp;výsluní modrých hor, hleděl k&nbsp;popeli domu, v&nbsp;němž bělela se&nbsp;kostra jeho prabáby, hleděl na&nbsp;rozdupaná pole, kde se&nbsp;koně těch divokých násilníků pásli, a&nbsp;v&nbsp;hlavě jeho byla tma. Proč jej Bůh tak trestal? Či&nbsp;byla snad země, v&nbsp;které se&nbsp;narodil, prokleta od&nbsp;věků do&nbsp;věků? A&nbsp;nesl každý její syn část té&nbsp;kletby? Zdálo se. Uchvatitelové jeho nedali mu&nbsp;však mnoho času k&nbsp;rozjímání. Hnali jej jako to&nbsp;ostatní stádo lidu biči práskajíce před sebou. Dověděl se&nbsp;brzy, k&nbsp;čemu jej potřeboval pán, kterému patřil. Stavěl ohromný, silný, tvrdý hrad, odkud měla hrůza váti v&nbsp;širý kraj. Měla tvrz ta&nbsp;na&nbsp;vysoké skále státi, aby lid té&nbsp;porobě propadlé země už&nbsp;zdaleka věděl, komu se&nbsp;mu&nbsp;klanět sluší. Samko a&nbsp;ti ostatní nešťastníci byli k&nbsp;tomu přivlečeni sem, by&nbsp;stavěli. Zmírali únavou a&nbsp;prací, aby pletli na&nbsp;sebe bič. Pět let úpěl Samko v&nbsp;té bídě, při stavbě valů a&nbsp;lámání kamenů v&nbsp;lomech. Po&nbsp;celý ten čas byl soumarem. Sílu svou jinošskou, jaro svého života, radost z&nbsp;pozemského bytí pochoval v&nbsp;těch lomech, v&nbsp;těch zdích a&nbsp;valech.</span></p>
          <p class="chunk" data-nb-ref-number="16" data-nb-words="216" data-nb-chars="1245"><span class="idea" data-nb-ref-number="16" id="idea16" data-nb-words="216" data-nb-chars="1245">Samko pracoval více než všichni ostatní, neboť neuměl se&nbsp;bránit, a&nbsp;soudruzi jeho týrali jej tak, jako sami byli týráni od&nbsp;svých pánů, přikládajíce mu&nbsp;ještě z&nbsp;prací svých. K&nbsp;tomu všemu byl jim Samko věčným posměchem. Neuměl plynně mluviti, neb byl vždy více ve&nbsp;společnosti ptáků než lidí žil, a&nbsp;každý jeho vzdech měnil se&nbsp;v&nbsp;smutný, tichý drozdí švehol, jenž více ohlasu u&nbsp;němých v&nbsp;lomě skal, na&nbsp;nichž krev jeho rukou lpěla, nalézal než v&nbsp;srdcích lidských, zatvrzelých nespravedlností a&nbsp;utrpěnými křivdami. Říkalo se&nbsp;mu&nbsp;opovržlivě Samko Pták, a&nbsp;rád to&nbsp;jméno přijal, neboť ve&nbsp;věčném jeho snu o&nbsp;štěstí minulém vzpomínal stále a&nbsp;věrně těch opeřených druhů svého dětství ve&nbsp;hvozdě a&nbsp;upomínka ta&nbsp;jej sílila, takže bídu přítomnosti snášeti dovedl. Oni, ti&nbsp;zpěváci slunojasných zraků, byli posud volni a&nbsp;šťastni! A&nbsp;kdo ví, nevrátí-li se&nbsp;někdy k&nbsp;nim? Jak dojímavě šveholil mnohdy ze&nbsp;spánku, když se&nbsp;mu&nbsp;zdávalo, že&nbsp;měl křídla a&nbsp;že letí na&nbsp;modré štíty Tater, čnící k&nbsp;nebi, k&nbsp;slunci, na&nbsp;ty&nbsp;štíty, kde hnízdí orli a&nbsp;odkud se&nbsp;stříbrné lijou ty&nbsp;prameny, z&nbsp;nichž kosi a&nbsp;drozdi a&nbsp;lesní pijou holubi! Byl-li pak vzbuzen hrubými slovy a&nbsp;pohnán do&nbsp;úmorné práce, byla ta&nbsp;přezdívka „Ptáku“ cosi jako sladká útěcha, jako slib přimísený v&nbsp;proud drsných, necitných zvuků.</span></p>
          <p class="chunk" data-nb-ref-number="17" data-nb-words="81" data-nb-chars="481"><span class="idea" data-nb-ref-number="17" id="idea17" data-nb-words="81" data-nb-chars="481">Tak uplynulo mu&nbsp;dlouhých, strastiplných pět let a&nbsp;hrad byl dostaven. Co&nbsp;nyní s&nbsp;tím lidem, který ho&nbsp;zbudoval? Nezbylo než rozehnati jej. Ať&nbsp;si&nbsp;hledá odlehlá místa, kde směl hlady zemřít. Sveřepí hajduci s&nbsp;dlouhými biči jezdili tedy na&nbsp;divokých koních do&nbsp;davu shromažďujícího se&nbsp;pod hradem a&nbsp;čekajícího rozkazu svého pána. Koně krušili lidi pod kopyty a&nbsp;rány bičů zasahovaly prchající. Krutý jeden šleh udeřil Samka v&nbsp;tvář a&nbsp;vryl mu&nbsp;tam jako na&nbsp;památku známku rabství krvavým pruhem.</span></p>
          <p class="chunk" data-nb-ref-number="18" data-nb-words="200" data-nb-chars="1076"><span class="idea" data-nb-ref-number="18" id="idea18" data-nb-words="200" data-nb-chars="1076">„Proč mě&nbsp;bije ten člověk?“ myslil si&nbsp;Samko, svíje se&nbsp;bolestí a&nbsp;utíraje si&nbsp;krev a&nbsp;slzy. Pozvedl oči k&nbsp;němému nebi, tu&nbsp;ale vzpomněl si&nbsp;na&nbsp;Krista a&nbsp;drahé jeho rány, a&nbsp;byl tich. A&nbsp;pak cítil též něco jako radost. Vyháněli jej! Tedy mohl jíti, kam chtěl? Půjde tam do&nbsp;té&nbsp;samoty, kde se&nbsp;narodil. Řekli mu&nbsp;ovšem, že&nbsp;tam stojí jiný dům, že&nbsp;vše, co&nbsp;bylo jeho, rozdal jiným už&nbsp;jeho pán. Ale jak to&nbsp;mohlo býti? Zajisté chtěli jej jen trýznit takovou řečí, smát se&nbsp;jeho úzkosti. Dovlekl se&nbsp;tedy k&nbsp;místu, kde někdy stála bílá chaloupka, kde jeho prabába sedávala a&nbsp;předla, naslouchajíc hovoru lesních ptáků. Dovlekl se&nbsp;tam a&nbsp;našel dvůr, od&nbsp;jehož vrat jej zahnali kameny! A&nbsp;nyní ležel zde v&nbsp;úkrytu sluje a&nbsp;tázal se: „Kam půjdu?“ A&nbsp;na tu&nbsp;otázku nebyla odpověď! V&nbsp;hlavě jeho byla mlha a&nbsp;jen tak jako bleskem viděl neurčitě strmé štíty Tater, kolem nichž orli kroužili a&nbsp;z&nbsp;nichž se&nbsp;stříbrné lily vody. „Tam!“ řekl si&nbsp;se&nbsp;slabým úsměvem. Šum deště jej konejšil jednotvárnou hudbou svou a&nbsp;Samko usnul tiše. To&nbsp;slůvko „tam“ měnilo se&nbsp;na&nbsp;jeho rtech v&nbsp;krátké slabé, sladké zasvištění chorého ptáka.&nbsp;–</span></p>
          <p class="chunk" data-nb-ref-number="19" data-nb-words="296" data-nb-chars="1730"><span class="idea" data-nb-ref-number="19" id="idea19" data-nb-words="296" data-nb-chars="1730">První růžové paprsky slunce přišly Samka buditi do&nbsp;mechem porostlé jeho sluje. Vstal a&nbsp;umyl se&nbsp;v&nbsp;řece. Našel něco zralých borůvek a&nbsp;trávnic, a&nbsp;tak neměl příliš hladu. Pak dal se&nbsp;na&nbsp;cestu, kam jej nohy nesly. Šel podél bystřice, směrem opačným ode dvoru, kde byli včera po&nbsp;něm kameny házeli. Šel dlouho, celý den, trávil noc pod kvetoucím keřem, a&nbsp;druhý den, když bylo slunce už&nbsp;hodně vysoko, spatřil nevelké město, z&nbsp;něhož čněl mohutný kostel s&nbsp;vysokými věžmi, krásnými, ze&nbsp;samých sloupů tvořících vzdušná patra; čím výše od&nbsp;zemi, tím tenčí byly sloupy nesoucí oblouky, a&nbsp;ty nejhořejší, pod samou střechou, tvořily ohromnou jakousi klec, v&nbsp;níž visely zvony, vyzvánějící tou chvílí slavnostně a&nbsp;lijící mohutný hlahol svůj do&nbsp;čistého, zlatého vzduchu. Samko byl by&nbsp;se&nbsp;zajisté vyhnul městu, věděl, že&nbsp;kde jsou lidé, tam že&nbsp;jej čeká posměch, násilí a&nbsp;nezasloužené, slepé záští, ale ty&nbsp;zvuky chvějící se&nbsp;modrem nebes jej volaly. Pro Samka byl zvon cosi jako ohromný kovový orel andělského hlasu, zvon věru byl mu&nbsp;ptákem sídlícím vysoko nad nenávistí lidí, soused oblaků, druh větrů, a&nbsp;byl ptákem nešťastným, neb byl uvězněn, přivázán, a&nbsp;zpěv jeho, hluboký a&nbsp;smutný, byl velkou žalobou. Samko mířil k&nbsp;městu, kam jej hlahol volal. Půjde do&nbsp;kostela. Tam uvidí zajisté obraz bíle oděného Krista v&nbsp;blesku zlatého pozadí, Krista s&nbsp;velkýma a&nbsp;temnýma očima, hledícíma ze&nbsp;světlé výše na&nbsp;něj dolů v&nbsp;šer, bez úsměšku, s&nbsp;dobrotou, bez pohrdání, bez tvrdosti. Rty těch obrazů usmívají se&nbsp;na&nbsp;každého, tedy na&nbsp;Samka též, a&nbsp;Samko nepamatoval se, že&nbsp;by&nbsp;od&nbsp;smrti jeho prabáby někdo na&nbsp;něj se&nbsp;byl kdy usmál! A&nbsp;v&nbsp;těch žehnajících rukou Krista nebude bič! Pohled plný lásky, plný soucitu! Jak bylo Samkovi teplo v&nbsp;srdci při pouhé myšlence. Spěchal k&nbsp;městu.</span></p>
          <p class="chunk" data-nb-ref-number="20" data-nb-words="194" data-nb-chars="1130"><span class="idea" data-nb-ref-number="20" id="idea20" data-nb-words="194" data-nb-chars="1130">Ulice byly plné lidí slavnostně oděných, domy byly ověšené věnci a&nbsp;z&nbsp;vysokých jejich střech vlály dlouhé prápory. Samka nevšiml si&nbsp;nikdo, a&nbsp;bez úrazu, bez nadávky, bez hrubých slov dosáhl ubožák, všecek podiven takovou nezvyklou laskavostí, velkého náměstí, kde onen krásný kostel, jejž byl zdaleka spatřil, stál. Ale tlačenice byla tam nesmírná, Samko byl za&nbsp;chvíli v&nbsp;tak hustém davu, že&nbsp;už&nbsp;ani krok učiniti nemohl a&nbsp;že sotva dýchal. Z&nbsp;rozmluvy kolem sebe srozuměl, co&nbsp;to&nbsp;vše znamenalo. Byzantský císař a&nbsp;deset králů z&nbsp;Východu jelo tudy z&nbsp;návštěvy činěné císaři římskému a&nbsp;cesta jejich vedla je&nbsp;tudy k&nbsp;Dunaji, po&nbsp;němž dolů poplujou na&nbsp;pozlacených lodích s&nbsp;purpurnými plachtami, vyšitými perlami a&nbsp;stříbrem. Za&nbsp;hodinu měli do&nbsp;města dorazit, z&nbsp;věže byl již prach, jenž pod krokem koňů jejich průvodu se&nbsp;k&nbsp;nebi vznášel, zřejmě viděti. Král uherský jel před nimi se&nbsp;svým komoňstvem. V&nbsp;chrámě bude pro ně&nbsp;sloužena slavná mše a&nbsp;bude Bohu za&nbsp;to&nbsp;vzdán pak velký dík, že&nbsp;kroky těch mocných na&nbsp;zemi kolem tak nepatrného místa vedl. Čest té&nbsp;návštěvy vyryje se&nbsp;na&nbsp;památku zlatým písmem do&nbsp;kamenné desky v&nbsp;kostele. Tak vypravoval lid a&nbsp;jásal.</span></p>
          <p class="chunk" data-nb-ref-number="21" data-nb-words="9" data-nb-chars="49"><span class="idea" data-nb-ref-number="21" id="idea21" data-nb-words="9" data-nb-chars="49">Avšak jásot ten měnil se&nbsp;brzy v&nbsp;úzkostlivý nářek.</span></p>
          <p class="chunk" data-nb-ref-number="22" data-nb-words="262" data-nb-chars="1616"><span class="idea" data-nb-ref-number="22" id="idea22" data-nb-words="262" data-nb-chars="1616">Maďarští divoši na&nbsp;zběsilých koních zaplavovali náhle náměstí a&nbsp;trhali lid k&nbsp;zemi. Král jejich chystal takto živý koberec z&nbsp;rabů svých pro sebe a&nbsp;své hosti, aby jejich koně se&nbsp;nedotýkali prachu a&nbsp;bláta v&nbsp;městě. Pomazaní Páně a&nbsp;jejich komoňstvo mělo takto po&nbsp;mostě z&nbsp;lidských hřbetů doletěti k&nbsp;portálu chrámovému. Strašné rány plochých mečů a&nbsp;dlouhých bičů, proniklých železnými hroty, padaly na&nbsp;plece a&nbsp;hlavy těch, kteří se&nbsp;vzpouzeli těly svými tvořiti dlažbu vznešeným osobám, prokazujícím Bohu čest své návštěvy v&nbsp;jeho domě. Do&nbsp;bolestného pláče žen a&nbsp;hlasitého proklínání mužů lily nyní zvony hluboký svůj hlahol, plný žalu a&nbsp;vznešenosti. Od&nbsp;brány města letěl na&nbsp;přepyšných koních již průvod. Nejdříve stráž uherského krále, plna špíny i&nbsp;zlata; turanské, polozvířecí tváře té&nbsp;šlechty byly špatně myté, ale vousy jejich byly propletené perlami a&nbsp;z&nbsp;řas hedvábných svých rouch trousili ti&nbsp;nalicho pokřtění dravci hmyz a&nbsp;drahokamy. Za&nbsp;nimi jel uherský král s&nbsp;velkým žezlem v&nbsp;ruce, pak přišli na&nbsp;koních bílých jako mléko rytíři byzantského císaře, zjevy skvělé a&nbsp;krásné, podobající se&nbsp;v&nbsp;stříbrném brnění kůru andělů, pak posléze zjevil se&nbsp;byzantský císař sám, obklopen desíti králi v&nbsp;purpuru. Byl stříbrohlavem oděn a&nbsp;měl tiáru na&nbsp;hlavě, třpytící se&nbsp;démanty a&nbsp;smaragdy. Samko, ležící na&nbsp;zemi v&nbsp;prachu, viděl vše to&nbsp;mihnouti se&nbsp;nad sebou jako letící vlasatici, krásnou a&nbsp;zlověstnou. Viděl to&nbsp;jako ve&nbsp;snu, neb brzy jej schvátila mrákota pod kvačícím krokem koňů. Probudil se&nbsp;v&nbsp;krásném chladu, v&nbsp;šeru vonícím ka­didlem. Kolkolem zářila samá hvězda: byly to&nbsp;plameny zlatých lamp a&nbsp;nesčetných voskovic, vysokých jako sloupy.</span></p>
          <p class="chunk" data-nb-ref-number="23" data-nb-words="567" data-nb-chars="3340"><span class="idea" data-nb-ref-number="23" id="idea23" data-nb-words="567" data-nb-chars="3340">Samko byl v&nbsp;kostele. Nevěděl, jak se&nbsp;tam dostal, lidská vlna jej tam nějak vrhla, jako mořská metá škeble na&nbsp;břeh. Ležel mezi žebráky a&nbsp;mrzáky u&nbsp;vysokých vrat bronzových. Daleko od&nbsp;něho, u&nbsp;samého oltáře, kde se&nbsp;sloužila mše, spatřil opět byzantského císaře s&nbsp;bleskot­nou tiárou na&nbsp;hlavě v&nbsp;kruhu těch desíti králů z&nbsp;Východu; seděli na&nbsp;tribuně pokryté zlatohlavem. Ve&nbsp;velebné písni zpěváků, v&nbsp;hučení stříbrných varhan topil se&nbsp;pláč žebráků a&nbsp;mrzáků poraněných koňskými kopyty. Samko cítil též bolest v&nbsp;boku a&nbsp;na rameně, ale snášel ji&nbsp;tiše, byl zvyklý snášeti. Hleděl k&nbsp;oltáři. Zrak jeho hledal žíznivě obraz Kristův, tu&nbsp;sladkou útěchu v&nbsp;každém strádání. Ale nenalezl jej. Svatý ten zjev byl zastřen těžkou nachovou clonou, rudou jako krev, na&nbsp;níž se&nbsp;skvěly zlatem a&nbsp;stříbrem vyšité obrazy divých šelem jedno- a&nbsp;dvouhlavých; byly to&nbsp;znaky přítomných hostů. Před tou clonou stála v&nbsp;pravém lese světel monstrance skvělá jako slunce a&nbsp;z&nbsp;plápolu jejích paprsků zlatých a&nbsp;démantných svítila lunou bledá, bílá svatá hostie, nevýslovně vznešená ve&nbsp;své sněžné prostotě uprostřed té&nbsp;lidské, hlučně se&nbsp;vtírající nádhery. Samko upíral na&nbsp;ni&nbsp;zrak a&nbsp;vrhl se&nbsp;na&nbsp;kolena a&nbsp;sklonil čelo. Do&nbsp;velkého jeho smutku vnikal paprslek sladkého dojmutí. Pozvedl hlavu a&nbsp;hleděl opět na&nbsp;monstranci. Tu&nbsp;viděl, strnut, že&nbsp;náhle rostla, že&nbsp;se&nbsp;měnila v&nbsp;jakýsi dům vystavený z&nbsp;lunné záře, s&nbsp;křišťálovými vraty, která se&nbsp;otevřela tiše, a&nbsp;z&nbsp;nitra toho hvězdotřpytného stanu nesla se&nbsp;ta&nbsp;bílá hostie jako vidmo, a&nbsp;ejhle, byl to&nbsp;Kristus sám! Byl oděn sukní hrubou, ale čistou jako ze&nbsp;sněhu, tvář jeho byla bledá, oči jeho temné byly plny smilování a&nbsp;úsměv jeho byl slunný láskou. Samko myslil, že&nbsp;zasedne po&nbsp;boku byzantského císaře, ale on&nbsp;kráčel bez pohledu na&nbsp;tribunu pomalu kostelem, vznášel se&nbsp;oblakem kadidla, dýmem voskovic a&nbsp;mířil v&nbsp;šero, kde kvíleli mrzáci a&nbsp;žebráci, a&nbsp;tam usedl mezi ně. V&nbsp;tom okamžiku neviděl jej už&nbsp;Samko, ale cítil zřejmě útěchu té&nbsp;jeho svaté přítomnosti, duše jeho byla jako proniklá úsvitem. A&nbsp;na tváři všech těch trpících kolem něho bylo náhle blaho zřejmé. Nikdo necítil už&nbsp;bolest svých ran, světlo lilo se&nbsp;z&nbsp;očí všech a&nbsp;každému bylo, jako by&nbsp;mu&nbsp;rostla křídla. Samko byl štěstím jako omámen. Zvedl oči vděčně k&nbsp;nebi. V&nbsp;tom okamžiku zjevil se&nbsp;na&nbsp;kazatelně starý, prostý kněz. Měl kříž v&nbsp;ruce a&nbsp;žehnal nejdříve císaři a&nbsp;králům a&nbsp;pak i&nbsp;lidu. Měl úkol osloviti korunované hosty. Stál však něm, nenalezl slov, úzkost jakási se&nbsp;jej zmocňovala, nevěděl proč. Tu&nbsp;zaznělo tichým kostelem cosi jako docela slabé zašveholení drozda, byl to&nbsp;nevědomý vzdech Samkův, plný toho sladkého blaha, rovnajícího se&nbsp;modlitbě. Udiven pohlédl kněz stranou, odkud ten ptačí pozdrav se&nbsp;nesl, pozdrav, který se&nbsp;zdál, že&nbsp;mu&nbsp;chce dodávati odvahy, a&nbsp;divil se&nbsp;ještě více, vida teď všechny ty&nbsp;žebráky a&nbsp;mrzáky ozářeny jakýmsi nadzemským světlem. Náhlý smutek se&nbsp;mu&nbsp;jevil na&nbsp;tváři, vzpomínal jejich bídy, náhle nadšení tomu smutku následovalo, neb chápal, že&nbsp;je&nbsp;miluje Bůh. Bylo mu, jako by&nbsp;mistr jeho jej nutil, by&nbsp;se&nbsp;poklonil před majestátem lidského utrpení a&nbsp;aby mu&nbsp;vzdával hold. Sklonil čelo před těmi, o&nbsp;nichž věděl, že&nbsp;po&nbsp;nich před chvílí koně dupali, a&nbsp;hlasem plným slz, upíraje zraky na&nbsp;oči Samkovy, které svítily jako ty&nbsp;hvězdy, co&nbsp;tenkráte plály, když andělé zpívali „Pokoj lidem dobré vůle“,&nbsp;– pravil tiše kněz: „Blaze tomu, jenž kráčí po&nbsp;cestě trnové, neb dojde ráje!“</span></p>
          <p class="chunk" data-nb-ref-number="24" data-nb-words="40" data-nb-chars="224"><span class="idea" data-nb-ref-number="24" id="idea24" data-nb-words="40" data-nb-chars="224">Samko se&nbsp;usmál, jako když vychází zora. Už&nbsp;nebyla tma v&nbsp;jeho hlavě, už&nbsp;neměla ta&nbsp;otázka „Kam půjdu?“ tu&nbsp;neurčitou hrůzu, tu&nbsp;krušící tíž! Záhada celého jeho života byla rozluštěna! Samko vrhl se&nbsp;na&nbsp;tvář a&nbsp;děkoval dlouho Bohu.</span></p>
          <p class="chunk" data-nb-ref-number="25" data-nb-words="43" data-nb-chars="256"><span class="idea" data-nb-ref-number="25" id="idea25" data-nb-words="43" data-nb-chars="256">Samko nehnul sebou, až&nbsp;když byl kostel prázdný. Pak kráčel tiše do&nbsp;sakristie, chtěl viděti starého kněze, by&nbsp;mu&nbsp;poděkoval za&nbsp;jeho oslovení a&nbsp;radu. Nalezl jej vskutku ještě v&nbsp;sakristii ve&nbsp;společnosti několika lidí, s&nbsp;nimiž rozprávěl. Šel Samko přímo k&nbsp;němu.</span></p>
          <p class="chunk" data-nb-ref-number="26" data-nb-words="10" data-nb-chars="54"><span class="idea" data-nb-ref-number="26" id="idea26" data-nb-words="10" data-nb-chars="54">„Co mi&nbsp;chceš?“ ptal se&nbsp;vlídně kněz, jenž jej poznával.</span></p>
          <p class="chunk" data-nb-ref-number="27" data-nb-words="15" data-nb-chars="90"><span class="idea" data-nb-ref-number="27" id="idea27" data-nb-words="15" data-nb-chars="90">Prostý Samko nevěděl, jak děkovat a&nbsp;co vlastně říci, posléze pravil tiše: „Půjdu do&nbsp;nebe.“</span></p>
          <p class="chunk" data-nb-ref-number="28" data-nb-words="17" data-nb-chars="89"><span class="idea" data-nb-ref-number="28" id="idea28" data-nb-words="17" data-nb-chars="89">Nato ozval se&nbsp;tlumený smích přítomných lidí a&nbsp;jeden z&nbsp;nich tázal se: „A&nbsp;kudy to, blázne?“</span></p>
          <p class="chunk" data-nb-ref-number="29" data-nb-words="84" data-nb-chars="451"><span class="idea" data-nb-ref-number="29" id="idea29" data-nb-words="84" data-nb-chars="451">„Po trnové cestě,“ řekl prostě Samko. Smích nebyl nyní už&nbsp;tlumen a&nbsp;oči Samkovy jevily překvapení, že&nbsp;i&nbsp;zde na&nbsp;tom svatém místě, i&nbsp;v&nbsp;přítomnosti toho dobrého kněze se&nbsp;potkal s&nbsp;urážlivým posměchem. Velký smutek jevil se&nbsp;mu&nbsp;na&nbsp;tváři, pak ale obrátil se&nbsp;ke&nbsp;knězi a&nbsp;oči jeho byly tak snivé a&nbsp;zamyšlené, že&nbsp;stařec jimi na&nbsp;dno duše jeho hleděl. Položil mu&nbsp;ruku na&nbsp;hlavu a&nbsp;pravil dojmut: „Věru, že&nbsp;dojdeš nebe! Miluje tě&nbsp;Bůh! Vzpomínej na&nbsp;mě&nbsp;ve&nbsp;své modlitbě.“</span></p>
          <p class="chunk" data-nb-ref-number="30" data-nb-words="5" data-nb-chars="28"><span class="idea" data-nb-ref-number="30" id="idea30" data-nb-words="5" data-nb-chars="28">Tu&nbsp;nebylo už&nbsp;slyšeti smíchu.</span></p>
          <p class="chunk" data-nb-ref-number="31" data-nb-words="19" data-nb-chars="116"><span class="idea" data-nb-ref-number="31" id="idea31" data-nb-words="19" data-nb-chars="116">„To učiním,“ řekl Samko prostě, políbil roucho knězi a&nbsp;vyšel tiše otevřenými dveřmi na&nbsp;náměstí, plné slunce a&nbsp;ruchu.</span></p>
          <p class="chunk" data-nb-ref-number="32" data-nb-words="64" data-nb-chars="420"><span class="idea" data-nb-ref-number="32" id="idea32" data-nb-words="64" data-nb-chars="420">Nebylo za&nbsp;městem těžko nalézti cestu porostlou trním a&nbsp;bodlá­čím, vždyť ubohá slovenská země se&nbsp;teprve pomalu probírala z&nbsp;mrákot zase k&nbsp;životu, ubohá ta&nbsp;slovenská země, rozdupaná asijskými uchvatiteli, pod jejichž jařmem posud úpí. Nepříliš dávno vraceli se&nbsp;tenkráte lidé ze&nbsp;skalních úkrytů zase k&nbsp;opuštěným, koukolem zarostlým polím a&nbsp;jali se&nbsp;Áriové opět práce, jejíž ovoce patřilo a&nbsp;patří posud nespravedlivě Turáncům.</span></p>
          <p class="chunk" data-nb-ref-number="33" data-nb-words="258" data-nb-chars="1578"><span class="idea" data-nb-ref-number="33" id="idea33" data-nb-words="258" data-nb-chars="1578">Nebylo tedy Samkovi těžko nalézti cestu, kde bujelo trní a&nbsp;bodláčí ranící bosé jeho nohy, a&nbsp;tou mučenickou dráhou chodil mnohé dni a&nbsp;mnohé noce, trpěl hlad a&nbsp;žízeň a&nbsp;na vypráhlých skálách nechával krvavou za&nbsp;sebou stopu. Živil se&nbsp;pouze kořínky a&nbsp;ostružinami, jen sem tam dostal u&nbsp;nějakého v&nbsp;samotách ztraceného příbytku lidského, skrytého ve&nbsp;tmě lesů neb přilepeného k&nbsp;nahé úbočině, kousek černého chleba. Dávali mu&nbsp;ti&nbsp;lidé tam bydlící, chudí a&nbsp;bídní jako on, sice rádi tu&nbsp;almužnu&nbsp;– ale nikdy bez posměchu, odpověděl-li jim na&nbsp;jejich otázky, který cíl ta&nbsp;jeho dlouhá, neutěšená cesta měla. Ale Samko nedbal, nehněval se&nbsp;a&nbsp;nedal se&nbsp;másti. Víra jeho byla pevná a&nbsp;bez útěchy nebyl: měl nyní to, po&nbsp;čem po&nbsp;léta horoucně toužil, volnost! Měl šum pyšných stromů, byl ovíván mocnou perutí větrů a&nbsp;slýchal do&nbsp;sytosti sladký, snivý, přátelský zpěv ptáků, těch věrných druhů svého mládí! Kolikráte na&nbsp;té&nbsp;pouti vyprovázeli jej drozdi až&nbsp;na&nbsp;kraj lesa! Kolikráte vítali jej skřivani, třepetající se&nbsp;jako chumáč jisker vysoko pod samými oblaky, jásavými písněmi! Kolikráte potěšily hrdličky, hnízdící ve&nbsp;skalách, sirou jeho duši radostným, milým smíchem svým! Co&nbsp;bylo to&nbsp;malé svírání srdce při lidském posměchu proti tomu velkému šíření se&nbsp;duše při šumu stromů, svistu větrů a&nbsp;zpěvu těch vzduchem nesených tvorů, koupajících se&nbsp;v&nbsp;zlatém světle, těch operutěných nádob vděku, přetékajících sladkými, horujícími, touhyplnými, sny rodícími zvuky! Pravda, krev linula z&nbsp;jeho nohou, pot řinul z&nbsp;jeho čela, ale v&nbsp;nitru jeho byl už&nbsp;předsvit onoho ráje, který hledal a&nbsp;jehož dojíti skálopevně doufal.</span></p>
          <p class="chunk" data-nb-ref-number="34" data-nb-words="489" data-nb-chars="2829"><span class="idea" data-nb-ref-number="34" id="idea34" data-nb-words="489" data-nb-chars="2829">Jednoho večera byl však už&nbsp;tak unaven, že&nbsp;se&nbsp;sotva a&nbsp;jen stíží vlekl. Zastavil se&nbsp;na&nbsp;strmé stráni, kterou končil svěží, mladý březový les. Dole pod sebou viděl v&nbsp;nastávající mlze něco jako bílý zámek, však bez valů a&nbsp;bez bašt, kolem něhož staré stromy hustě stály a&nbsp;své sluncem ozářené vrcholky vážně kolíbaly. Mha byla světle fialová a&nbsp;velké pruhy růžového světla jí&nbsp;pronikaly a&nbsp;bílé stěny budov byly světlem západu jako zlatem postříkány. Byl to&nbsp;pohled velkého čaru. Samko držel se&nbsp;keříku a&nbsp;nahnul se&nbsp;zvědavě nad dolinou pod nohama jeho se&nbsp;hloubající, tu&nbsp;povolila pod ním půda, větev, které se&nbsp;držel, zlámala se&nbsp;a&nbsp;Samko kutálel se&nbsp;bez vlády a&nbsp;síly jako podťatý kmen po&nbsp;stráni, hluboko, hluboko dolů, závratně rychle, takže měl v&nbsp;hlavě tmu a&nbsp;v&nbsp;očích jiskry. Dopadl posléze někam, kde bez vědomí ležet zůstal. Divže se&nbsp;nezabil. Když se&nbsp;probudil, bylo už&nbsp;docela tma. Před ním trčela vysoká zeď, v&nbsp;které, málo kroků od&nbsp;něho, velká, dokořán otevřená brána zela. Za&nbsp;ním byla vysoká stráň, po&nbsp;které se&nbsp;v&nbsp;luzném soumraku hvězd břízy se&nbsp;stříbrnými kmeny chvěly. U&nbsp;samé jeho hlavy bublal potůček, bylo, jako by&nbsp;mu&nbsp;šeptal. Samko napil se&nbsp;trochu a&nbsp;postavil se&nbsp;na&nbsp;nohy. Třásly se&nbsp;mu, ale nesly ho. Všechny údy mu&nbsp;bolely, ale žádný nebyl zlomen. Podpíral se&nbsp;o&nbsp;zeď, vlekl se&nbsp;podél ní&nbsp;k&nbsp;bráně a&nbsp;vešel. Viděl se&nbsp;nyní v&nbsp;čarokrásné zahradě, byla tam vůně, byly tam květy, spící, ale dýšící tak sladce svůj balzám v&nbsp;tichou noc! A&nbsp;bílé jakési vody tryskaly jako paprsky rovně vzhůru, jako by&nbsp;chtěly letět ku&nbsp;hvězdám, a&nbsp;padaly zpět do&nbsp;obrub z&nbsp;jasného, třpytícího se&nbsp;kamene. V&nbsp;houštinách klokotali slavíci. Samko procházel se&nbsp;pomalu a&nbsp;pravil si: „Došel jsem svého cíle? Ó, zajisté, to&nbsp;je&nbsp;ráj!“ A&nbsp;srdce mu&nbsp;tlouklo, očekával, že&nbsp;na&nbsp;některé z&nbsp;cest potká buď Hospodina, Krista, nebo Pannu Marii. Ale zahrada byla úplně prázdná a&nbsp;Samko došel až&nbsp;k&nbsp;velké budově, kterou byl ze&nbsp;stráně spatřil. Z&nbsp;ohromných oken jejích na&nbsp;jedné straně linulo světlo jako měsíce. Samko zíral dovnitř. Uviděl nesmírnou síň, bílé sloupy nesly tam sklepení pokryté zlatými hvězdami, stříbrné lampy houpaly se&nbsp;tam na&nbsp;dlouhých řetězích a&nbsp;planuly jako zory, schody z&nbsp;bílého kamene, široké jako silnice, podél nichž na&nbsp;rovněž bíle kamenném zábradlí sochy andělů jako ze&nbsp;sněhu se&nbsp;zlatými křídly stály, vedly někam nahoru do&nbsp;síně druhé, hlubší ještě, šeré jako les, prosvětlené však duhovými světly, a&nbsp;z&nbsp;toho tajuplného prostoru linula hudba varhan. Daleko, v&nbsp;pozadí té&nbsp;síně, pozadí to&nbsp;celém zlatém, seděla na&nbsp;trůnu ze&nbsp;sloni velká socha bohorodice v&nbsp;bílém rouše, s&nbsp;pláštěm blankytným, s&nbsp;hvězdou na&nbsp;rameně, s&nbsp;hvězdou v&nbsp;koruně, s&nbsp;očima velkýma a&nbsp;temnýma, s&nbsp;rukama pozdviženýma a&nbsp;žehnajícíma. A&nbsp;po schodech chodilo mnoho starců a&nbsp;jinochů a&nbsp;mužů, postavy jejich byly stejně oděny v&nbsp;bílá roucha, nohy jejich podvázány černými sandály, ruce jejich byly sepjaty a&nbsp;oči sklopeny jako v&nbsp;modlitbě.</span></p>
          <p class="chunk" data-nb-ref-number="35" data-nb-words="6" data-nb-chars="35"><span class="idea" data-nb-ref-number="35" id="idea35" data-nb-words="6" data-nb-chars="35">„To jsou blažení,“ šeptal si&nbsp;Samko.</span></p>
          <p class="chunk" data-nb-ref-number="36" data-nb-words="69" data-nb-chars="398"><span class="idea" data-nb-ref-number="36" id="idea36" data-nb-words="69" data-nb-chars="398">Ale více už&nbsp;nedovedl mysliti. Slabost jeho jej přemahala tak, že&nbsp;cítil, jak vrávoral a&nbsp;klesal. Mimoděk zachytil se&nbsp;řemene visícího vedle něho u&nbsp;dveří, jež nebyl posud zpozoroval, a&nbsp;padaje na&nbsp;zem, slyšel silné zaznění zvonu. Jako ve&nbsp;snu byl si&nbsp;ještě vědom, že&nbsp;dveře se&nbsp;otevřely, že&nbsp;jedna z&nbsp;těch bíle oděných postav nad ním se&nbsp;skláněla. Pak, vysílen, hladem a&nbsp;žízní přemožen, tonul v&nbsp;hluboké mrákotě.</span></p>
          <p class="chunk" data-nb-ref-number="37" data-nb-words="18" data-nb-chars="108"><span class="idea" data-nb-ref-number="37" id="idea37" data-nb-words="18" data-nb-chars="108">Samko nevěděl, že&nbsp;klesl na&nbsp;prahu bohatého kláštera, a&nbsp;necítil, že&nbsp;jej odnesli dovnitř, dojmuti jeho bídou.&nbsp;–</span></p>
          <p class="chunk" data-nb-ref-number="38" data-nb-words="144" data-nb-chars="813"><span class="idea" data-nb-ref-number="38" id="idea38" data-nb-words="144" data-nb-chars="813">Samko vzpamatoval se&nbsp;teprve druhý den ráno. Viděl, že&nbsp;leží na&nbsp;lůžku z&nbsp;vonného sena, pokrytém hrubým sice, ale sněhobílým plátnem, v&nbsp;komůrce prosté a&nbsp;čisté, jejímž otevřeným oknem se&nbsp;na&nbsp;něj nebe usmívalo a&nbsp;stromy šuměly. Vůně a&nbsp;ptačí štěbot vnikaly ze&nbsp;zahrady do&nbsp;pokoje. U&nbsp;lůžka stál jeden z&nbsp;těch blažených, jež včera po&nbsp;schodech kráčeti viděl. Hleděl na&nbsp;nemocného s&nbsp;dobrotou a&nbsp;soustrastí. Když se&nbsp;Samko na&nbsp;něj usmál, usmál se&nbsp;též, vzal číši z&nbsp;javorového dřeva, plnou vína, a&nbsp;přiklonil ji&nbsp;nemocnému ke&nbsp;rtům. Samkovým tělem to&nbsp;probíhalo jako sluneční paprsek. Mnich podal mu&nbsp;pak nějaký pokrm a&nbsp;Samko jedl a&nbsp;cítil se&nbsp;silným. Nato začal se&nbsp;jej mnich vyptávati, kým jest, odkud přichází a&nbsp;kam jej vede cesta. Samko pověděl mu&nbsp;to&nbsp;krátce, řekl mu, jak trpěl a&nbsp;jak se&nbsp;posléze vydal na&nbsp;hledání ráje dle rady starého kněze.</span></p>
          <p class="chunk" data-nb-ref-number="39" data-nb-words="13" data-nb-chars="69"><span class="idea" data-nb-ref-number="39" id="idea39" data-nb-words="13" data-nb-chars="69">„A&nbsp;tak,“ řekl na&nbsp;konci, „našel jsem tedy ráj. Nebudu z&nbsp;něho vypuzen?“</span></p>
          <p class="chunk" data-nb-ref-number="40" data-nb-words="15" data-nb-chars="85"><span class="idea" data-nb-ref-number="40" id="idea40" data-nb-words="15" data-nb-chars="85">Mnich hleděl chvilku udiveně na&nbsp;něho, pak zahrál mu&nbsp;úsměv kolem úst, ale úsměv dobrý.</span></p>
          <p class="chunk" data-nb-ref-number="41" data-nb-words="353" data-nb-chars="2082"><span class="idea" data-nb-ref-number="41" id="idea41" data-nb-words="353" data-nb-chars="2082">„Nebudeš vypuzen,“ pravil posléz. Odešel a&nbsp;ponechal šťastného Samka sílícímu spánku. Pověděl svým druhům v&nbsp;refektáři právě shromážděným vše, co&nbsp;o&nbsp;Samkovi věděl, a&nbsp;všickni souhlasili s&nbsp;úsměvy s&nbsp;tím, že&nbsp;Samko ze&nbsp;svého ráje vypuzen nebude. Bylo usnešeno, že&nbsp;se&nbsp;mu&nbsp;přidělí práce v&nbsp;zahradě a&nbsp;ohledem na&nbsp;vyčerpané jeho síly že&nbsp;ta&nbsp;práce bude lehká. A&nbsp;tak zůstal Samko tedy v&nbsp;tom ráji. Nebylo nad něho šťastnějšího tvora! Směl chodit po&nbsp;klášteře dle libosti, mohl se&nbsp;procházet v&nbsp;zahradě a&nbsp;v&nbsp;lese a&nbsp;netěžkou svou práci konal dle libosti. Nezahálel. Mimo v&nbsp;zahradě zaměstnával se&nbsp;též v&nbsp;lese, přinášel odtamtud dříví a&nbsp;rozdělával v&nbsp;kuchyni oheň a&nbsp;též kvečeru v&nbsp;refektáři, bylo-li chladno neb deštivo. Naslouchal rád hučení ohně, ta&nbsp;šlehající vatra zdála se&nbsp;mu&nbsp;také cosi jako ohromný pták zlatorudých křídel, kterými tloukl, až&nbsp;z&nbsp;nich jiskry lítaly. Po&nbsp;obědě mnichů chodil pak kolem stolu s&nbsp;miskou a&nbsp;nakládali mu&nbsp;jídla, o&nbsp;která se&nbsp;s&nbsp;ptáky v&nbsp;zahradě a&nbsp;v&nbsp;lese dělil. Jak byl Samko šťasten! Nevěděl už, co&nbsp;to&nbsp;bída, a&nbsp;v&nbsp;očích těch bíle oděných mnichů neviděl nikdy zlý pohled, na&nbsp;jejich rtech neviděl nikdy zlý posměch, neslyšel od&nbsp;nich nikdy urážlivých slov. Jak neměl věřiti, že&nbsp;žije mezi blaženými? Že&nbsp;prostota jeho se&nbsp;stala časem i&nbsp;u&nbsp;nich předmětem veselosti, to&nbsp;netušil, neboť nikdy mu&nbsp;to&nbsp;cítit nedali. Hleděli na&nbsp;něho co&nbsp;na&nbsp;poloblbého tvora, s&nbsp;kterým měli soustrast, kterého by&nbsp;nebyli nikdy trýznili, ale jejž za&nbsp;člověka s&nbsp;duší nesmrtelnou stíží a&nbsp;za člověka docela jim rovného snad přece považovati nemohli. Byli příliš přesvědčeni, že&nbsp;stáli vysoko, vysoko nad ním schopností svého rozumu. Ale aby chápali a&nbsp;ocenili tu&nbsp;prostotu mysli, která v&nbsp;pouhé lásce viděla ráj, k&nbsp;tomu byla srdce jejich příliš světsky pyšná, příliš světem proniklá, ač&nbsp;je&nbsp;vysoké zdi a&nbsp;hluboká samota od&nbsp;marnosti jeho dělila. Tak neměl tedy Samko mezi nimi přítele, byl jim hříčkou, trpenou mezi nimi jaksi němou tváří, kterou zahrnovali laskavostí a&nbsp;almužnou, avšak již milovati jim ani ve&nbsp;snu napadnouti nemohlo. Avšak duše Samkova nezůstala sira, nalezla, lidmi zavržena, přítele, o&nbsp;němž se&nbsp;nikdo z&nbsp;těch lidí nenadál!</span></p>
          <p class="chunk" data-nb-ref-number="42" data-nb-words="336" data-nb-chars="1963"><span class="idea" data-nb-ref-number="42" id="idea42" data-nb-words="336" data-nb-chars="1963">Stalo se&nbsp;totiž, že&nbsp;Samko vešel jednou do&nbsp;jakési kobky, kde mnoho pohozených předmětů leželo, a&nbsp;z&nbsp;rumu a&nbsp;ze smetí čouhal tam starý, polozetlelý kříž. Samko začal ho&nbsp;vyhrabávat a&nbsp;uviděl, že&nbsp;to&nbsp;dřevěný krucifix. Byla to&nbsp;prastará, prostá práce. Samkovi bylo toho pohozeného božího obrazu ze&nbsp;srdce líto. Postavil jej ke&nbsp;zdi, umyl a&nbsp;očistil jej a&nbsp;vyklidil pak celou kobku. Nanesl tam posléze chvoj, uvil z&nbsp;ní věnce, které rozvěsil po&nbsp;stěnách, postlal dlažbu hustě polním kvítím a&nbsp;tak podobala se&nbsp;komora lesní nějaké svatyni. Otevřel okno, by&nbsp;tam světlo proudilo, a&nbsp;hned sedali ptáci zvědavě na&nbsp;vyzdívku a&nbsp;štěbetali sladce, jako by&nbsp;Pána Krista baviti chtěli, čemuž se&nbsp;Samko spokojeně usmíval. Klekl a&nbsp;hleděl vroucně na&nbsp;sochu. Tvář její byla zsinalá, smutná, zmučená, oči vyhaslé, na&nbsp;čele byly velké krůpěje krve, tělo bylo zubožené, všechna žebra jeho byla znát a&nbsp;z&nbsp;kolenou prýštila krev. Obličej byl hluboce výrazný, bylo neskonale mnoho vroucnosti a&nbsp;prostoty v&nbsp;pojmutí a&nbsp;v&nbsp;provedení toho krucifixu, ale vnitřní vysoký význam a&nbsp;cenu toho umění chápala už&nbsp;doba tak málo, jako ti&nbsp;mniši prosté srdce Samkovo oceniti dovedli. Ta&nbsp;velká prostota byla však právě Samkovi dostupná, mluvila mocně k&nbsp;jeho tak hluboce cítící a&nbsp;tak světsky nevědomé duši. Plakal nad tím umučením a&nbsp;plakal též nad tím zavržením krucifixu do&nbsp;rumu a&nbsp;prachu a&nbsp;zapomenutí. Socha, která tak hleděla a&nbsp;tak trpěti se&nbsp;zdála, měla pro Samka duši. Nedovedl už&nbsp;na&nbsp;nic jiného než na&nbsp;ten živý obraz boží mysliti, ať&nbsp;chodil lesem pro dříví, nebo zahradou při práci. Po&nbsp;obědě mnichů přinesl tam jednou svou misku a&nbsp;usedl na&nbsp;práh. Ale lítostí nemohl jísti. Nezdál se&nbsp;ten Kristus na&nbsp;kříži hladem bled? Samko byl bolestí němý. Vstal a&nbsp;šel šerou komorou jako ve&nbsp;snách. Pozvedl oči své plaše k&nbsp;Ukřižovanému, oči plnící se&nbsp;slzami, a&nbsp;rty jeho šeptaly nesměle: „Ubohý, na&nbsp;tebe zapomněli! Netrápí tě&nbsp;hlad? Jsi bled, tak bled!“ A&nbsp;oslepen téměř pláčem, pozvedl misku svou k&nbsp;Spasiteli a&nbsp;řekl: „Hoste drahý, není ti&nbsp;libo jíst?“</span></p>
          <p class="chunk" data-nb-ref-number="43" data-nb-words="196" data-nb-chars="1174"><span class="idea" data-nb-ref-number="43" id="idea43" data-nb-words="196" data-nb-chars="1174">Tu&nbsp;schýlil dřevěný Kristus svou utýranou tvář, prosvětlenou náhle nevýslovně krásným úsměvem, rty jeho dotekly se&nbsp;pokrmu a&nbsp;Pán pojedl. Samko byl blažen. Od&nbsp;toho dne teprve věděl, co&nbsp;to&nbsp;jest plné, velké, neobsáhlé štěstí. Srdce jeho rozbřesklo se&nbsp;jako vonná růže, duše jeho rostla jako nesmírnost nebe a&nbsp;byla jako ono plna hvězd! Den co&nbsp;den klečel před křížem a&nbsp;vyléval poklady svých citů, nepoznané lidmi, před nohama Spasitelovýma, jako drahý balzám Východu. Slova, jaká nebyl nikdy slyšel, přicházela mu&nbsp;na&nbsp;rty, zpěvy krásnější než všechno klokotání slavíků zněly mu&nbsp;v&nbsp;prsou a&nbsp;našel pro ně&nbsp;výraz lidský, nadšení mohutnější než perutě orlů a&nbsp;vichrů vznášelo ho&nbsp;do&nbsp;výšin azurných, kde démantové světy kroužily, a&nbsp;celá nesmírná hloub těch nebes našla místo v&nbsp;mezích nitra toho člověka, jehož přítelem byl Kristus! A&nbsp;Kristus, který všechny světy v&nbsp;dlani třímá, pro jehož velkost lidského pojmu není, byl denně hostem prostého Samka, jídal denně s&nbsp;úsměvem z&nbsp;jeho misky. Teď věru nebylo divu, domníval-li se&nbsp;Samko, že&nbsp;je&nbsp;v&nbsp;ráji, a&nbsp;všude, v&nbsp;zahradě, v&nbsp;lese, v&nbsp;chodbách klášterních si&nbsp;to&nbsp;opakoval bez ustání s&nbsp;nadšením: „Trnitá byla cesta moje, ale došel, došel jsem po&nbsp;ní&nbsp;nebes!“</span></p>
          <p class="chunk" data-nb-ref-number="44" data-nb-words="16" data-nb-chars="71"><span class="idea" data-nb-ref-number="44" id="idea44" data-nb-words="16" data-nb-chars="71">Zaslechli to&nbsp;lidé a&nbsp;smáli se&nbsp;mu&nbsp;čím dál tím více, aniž by&nbsp;o&nbsp;tom zvěděl.</span></p>
          <p class="chunk" data-nb-ref-number="45" data-nb-words="89" data-nb-chars="489"><span class="idea" data-nb-ref-number="45" id="idea45" data-nb-words="89" data-nb-chars="489">Tu&nbsp;zavítali jednoho dne tři cizí biskupové do&nbsp;kláštera, kde je&nbsp;skvěle hostili. Byly nyní denně veliké hody a&nbsp;jednou, rozjařeni vínem, vypravovali při nich mniši o&nbsp;Samkovi, jak myslí, že&nbsp;je&nbsp;v&nbsp;ráji, a&nbsp;jak se&nbsp;domnívá, oni že&nbsp;jsou blažení. Smích byl velký a&nbsp;jeden z&nbsp;bisku­pů přál si&nbsp;viděti prostomyslného Samka. Vstávali už&nbsp;od&nbsp;stolu a&nbsp;šli do&nbsp;zahrad hledati stín pod šumícími stromy a&nbsp;chlad u&nbsp;tryskajících vod. Šli kolem kobky, kde Samko právě s&nbsp;Kristem rozprávěl a&nbsp;o&nbsp;svůj pokrm s&nbsp;ním se&nbsp;dělil.</span></p>
          <p class="chunk" data-nb-ref-number="46" data-nb-words="102" data-nb-chars="581"><span class="idea" data-nb-ref-number="46" id="idea46" data-nb-words="102" data-nb-chars="581">Jeden z&nbsp;mnichů zaslechl a&nbsp;poznal Samkův hlas, dal znamení, by&nbsp;všicci mlčeli, a&nbsp;celá společnost blížila se&nbsp;tak, s&nbsp;potlačeným smíchem, dveřím komory, které průvan byl otevřel. Samko, obrácen tváří ke&nbsp;krucifixu, neviděl na&nbsp;dveře a&nbsp;nevěděl, co&nbsp;se&nbsp;za&nbsp;ním dělo. Ale biskupové a&nbsp;mniši, připraveni na&nbsp;smích, padali na&nbsp;tváře, poraženi úžasem, neb spatřili Krista na&nbsp;starém kříži, nejbělejší šla z&nbsp;něho zář, měl hlavu skloněnou k&nbsp;Samkovi a&nbsp;pravil mu&nbsp;právě: „Já u&nbsp;tebe, v&nbsp;tvém ráji, byl nyní dlouho dosti hostem, Samko můj, teď budeš u&nbsp;mne hostem ty, v&nbsp;ráji mém, kde zůstaneš navždy se&nbsp;mnou.“</span></p>
          <p class="chunk" data-nb-ref-number="47" data-nb-words="179" data-nb-chars="1043"><span class="idea" data-nb-ref-number="47" id="idea47" data-nb-words="179" data-nb-chars="1043">Samko se&nbsp;usmál, a&nbsp;slyše zároveň za&nbsp;sebou šumot na&nbsp;kolena klesajících mnichů a&nbsp;biskupů, ohlídl se. Tu&nbsp;zpozorovali všicci, jak byl Samko krásný, že&nbsp;měl oči jako hvězdy, vlasy jako paprsky slunce a&nbsp;tvář vznešenou tou nekonečnou dobrotou, tou bledostí, způsobenou velkým odříkáním celého života a&nbsp;dlouhým utrpením svým. Měli všicci slzy v&nbsp;očích a&nbsp;divili se&nbsp;mniši, jak bývali posud slepí! Bělmo jim padalo z&nbsp;očí a&nbsp;poznávali rázem, jak vysoko nad nimi všemi stál ten prostý, věřící, vřele a&nbsp;prostě milující Samko, a&nbsp;vešli do&nbsp;kobky a&nbsp;klaněli se&nbsp;mu&nbsp;a&nbsp;padali před zázračným krucifixem na&nbsp;tváře. Ale Samko jim nerozuměl, oči jeho bloudily, duše jeho chystala se&nbsp;k&nbsp;odchodu do&nbsp;onoho ráje, kam volal ji&nbsp;k&nbsp;sobě Kristus, Pán náš nejsladší. Biskupové podporovali Samkovu klesající hlavu a&nbsp;převor kláštera pravil slavně: „Ty umíráš, a&nbsp;nemůžem ti&nbsp;tedy vzdávati už&nbsp;pocty povinné! Jak rádi bychom tě&nbsp;nyní na&nbsp;rukou nosili! Duše tvoje oroduj za&nbsp;nás u&nbsp;Boha! Tělo tvé nám zůstane, a&nbsp;slibuji ti, že&nbsp;ti&nbsp;vystavíme pomník z&nbsp;mramoru, kam uložíme je, zahalené v&nbsp;zlatohlav.“</span></p>
          <p class="chunk" data-nb-ref-number="48" data-nb-words="5" data-nb-chars="36"><span class="idea" data-nb-ref-number="48" id="idea48" data-nb-words="5" data-nb-chars="36">Umírající Samko zatřásl však hlavou.</span></p>
          <p class="chunk" data-nb-ref-number="49" data-nb-words="19" data-nb-chars="109"><span class="idea" data-nb-ref-number="49" id="idea49" data-nb-words="19" data-nb-chars="109">„Pochovejte mě&nbsp;na&nbsp;křižovatce,“ pravil tiše, „bez kříže a&nbsp;nápisu, bez desky a&nbsp;bez rovu. Toť poslední má&nbsp;vůle.“</span></p>
          <p class="chunk" data-nb-ref-number="50" data-nb-words="88" data-nb-chars="533"><span class="idea" data-nb-ref-number="50" id="idea50" data-nb-words="88" data-nb-chars="533">Pak ztichl. Ode rtů mu&nbsp;zaševelil tichý ptačí svist. To&nbsp;byl poslední jeho vzdech. Nehnul sebou více. Stěna za&nbsp;ním ale zmizela a&nbsp;mniši spatřili tam nebe tak temně blankytné až&nbsp;černé samou hloubkou, a&nbsp;nejhustší déšť zázračně krásných hvězd tam padal a&nbsp;tím mihotáním světel bylo v&nbsp;nesmírné dáli bílé vidmo Spasitelovo viděti; bylo to&nbsp;něco jako světlý pojem svatého úsměvu, a&nbsp;vidmo kynulo, a&nbsp;padajícími hvězdami, stezkou porostlou ne&nbsp;už&nbsp;trním, ale liliemi vznášela se&nbsp;mátoha Samkova, libá jako vůně, bílá jako paprslek, vzdušná jako pták!</span></p>
          <p class="chunk" data-nb-ref-number="51" data-nb-words="138" data-nb-chars="808"><span class="idea" data-nb-ref-number="51" id="idea51" data-nb-words="138" data-nb-chars="808">Celou noc trávili mniši v&nbsp;modlitbách. Ráno pak oděli tělo toho, jehož duše s&nbsp;Kristem byla, bílým rouchem a&nbsp;pochovali je&nbsp;na&nbsp;křižovatce, jak si&nbsp;to&nbsp;Samko přál. Připomínali si&nbsp;nebesky čistý úsměv, smutný a&nbsp;dojímavý, s&nbsp;kterým poslední to&nbsp;přání pronášel, a&nbsp;marně tázal se&nbsp;druh druha, proč tomu asi tak chtěl ten člověk milovaný Bohem, nepoznaný světem. Neuhodli. Neuhodli, že&nbsp;tomu proto chtěl, poněvadž v&nbsp;posledním okamžiku svého pozemského bytí jako bleskem celý svůj život a&nbsp;jeho význam poznal. Chtěl, aby po&nbsp;jeho smrti se&nbsp;tak po&nbsp;srdci jeho šlapalo, jako po&nbsp;něm šlapáno bylo po&nbsp;celý jeho život. Vždyť křesaly všechny ty&nbsp;po&nbsp;něm deptající nohy tvrdými svými údery nevědomky jiskry z&nbsp;jeho srdce, jiskry lásky, kterými vzplanula v&nbsp;jeho nitru zář svítící mu&nbsp;nocí utrpení na&nbsp;trnovou tu&nbsp;cestu, která do&nbsp;ráje ho&nbsp;dovedla!</span></p>
          <hr>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="52" data-nb-words="4" data-nb-chars="22"><span class="idea" data-nb-ref-number="52" id="idea52" data-nb-words="4" data-nb-chars="22"><p>Posílal. Pozn. red. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./about.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>