<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="El Cristo de la Luz Legenda toledská">
    <meta name="apple-mobile-web-app-capable" content="yes">
    <title>El Cristo de la Luz Legenda toledská</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./tri_legendy_o_krucifixu_006.html">
    <link rel="next" href="./tri_legendy_o_krucifixu_008.html">
    <meta name="nb-order" content="3">
    <link rel="self" href="tri_legendy_o_krucifixu_007.html">
    <meta name="nb-identifier" content="zeyer-tri-legendy-o-krucifixu-b101daa">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="7569" data-nb-chars="45166">
    <nav role="doc-toc">
      <ul class="plain section">
        <li><a href="tri_legendy_o_krucifixu_005.html">Věnování</a></li>
        <li><a href="tri_legendy_o_krucifixu_006.html">Inultus Legenda pražská</a></li>
        <li><a href="tri_legendy_o_krucifixu_007.html">El Cristo de la Luz Legenda toledská</a></li>
        <li><a href="tri_legendy_o_krucifixu_008.html">Samko Pták Legenda slovenská</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tri_legendy_o_krucifixu_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="7" data-nb-chars="36"><span class="idea" data-nb-ref-number="1" id="idea1" data-nb-words="7" data-nb-chars="36">El Cristo de la Luz Legenda toledská</span></h1>
        <section>
          <p class="chunk" data-nb-ref-number="2" data-nb-words="171" data-nb-chars="1144"><span class="idea" data-nb-ref-number="2" id="idea2" data-nb-words="171" data-nb-chars="1144">V&nbsp;jedné z&nbsp;nejstarších synagóg v&nbsp;Toledě, v&nbsp;té, která se&nbsp;později křesťanským kostelem stala a&nbsp;ještě dnes se&nbsp;Santa Maria la&nbsp;Blanca nazývá, shromažďovali se&nbsp;jednou na&nbsp;jaře, hluboce ve&nbsp;středověku, židé slavící své velkonoce. Ve&nbsp;všech pěti lodích svatyně, u&nbsp;každého z&nbsp;mohutných osmihranných sloupů, zdobených byzantinskými hlavicemi, stál ohromný sedmiramenný kandelábr mosazný, nesoucí množství planoucích voskovic. Žluté jejich světlo plápolalo slavnostně a&nbsp;lehký dým nesl se&nbsp;vzhůru ke&nbsp;krásným obloukům a&nbsp;vlysům, provedeným slohem judským, pojícím arabskou grácii se&nbsp;symbolickou vážností starozákonní. Dveře synagógy byly otevřené, nebylo třeba obávati se&nbsp;vyrušení z&nbsp;pobožnosti, neboť kolem posvátné budovy kvetla velká zahrada plná myrtových stromů a&nbsp;cedrů, obehnaná vysokou zdí, loučící chrám i&nbsp;jeho sad od&nbsp;městského okolí. Večerní vzduch byl prosycen zlatem západu a&nbsp;vůní fialek, šelest stromů pojil se&nbsp;s&nbsp;tichým šumem modliteb, nesoucích se&nbsp;z&nbsp;chrámu, a&nbsp;jasný na&nbsp;kameny pleskot vody, čerpané z&nbsp;dvou hlubokých studní, u&nbsp;nichž věřící své obřadné očišťování konali, mísil stříbrné své zvuky v&nbsp;táhlé mručení lidských hlasů, splynulé s&nbsp;ševelem stromů.</span></p>
          <p class="chunk" data-nb-ref-number="3" data-nb-words="165" data-nb-chars="1049"><span class="idea" data-nb-ref-number="3" id="idea3" data-nb-words="165" data-nb-chars="1049">Podepřen o&nbsp;velký cedr, v&nbsp;jehož temnozelené koruně, celé slunečními paprsky proniklé, ptáci švitořili a&nbsp;se honili, stál Abisaín, muž mladý, smědý, krásný. Byl jeden z&nbsp;nejbohatších, z&nbsp;nejváženějších v&nbsp;celé obci toledských židů a&nbsp;slynul učeností a&nbsp;nadšením pro víru, zvyky a&nbsp;naděje svého starodávného lidu. Abisaín hleděl nyní vzhůru do&nbsp;stromu, ale neviděl ani ptáky, ani sluncem zlacené větve, blouznivě zanícené jeho oči hledaly vysoko nad stromy, nad oblaky, daleko v&nbsp;hloubi blankytu jakousi vidinu ideálního Sióna, proroky hlášeného Jeruzaléma v&nbsp;démantné záři splněných božích slibů: brány města byly otevřené, v&nbsp;ulicích pršely květy, znělo hosana, neboť ejhle, král siónský, <em>miseh</em><a href="./resources/undefined">8</a>, pomazaný Páně, slavil svůj vjezd! Lid izraelský byl vykoupen, koruna zářila na&nbsp;jeho skráni, sedal na&nbsp;trůn připravený mu&nbsp;od&nbsp;věků, slíbený mu&nbsp;již, když ještě ani nebyl národem, kdy kočoval ještě co&nbsp;velká rodina volně pouští, v&nbsp;době prvního svítání lidstva! Lid izraelský seděl na&nbsp;trůnu ve&nbsp;svatém Sióně a&nbsp;držel žezlo v&nbsp;rukou a&nbsp;národové světa přicházeli se&nbsp;mu&nbsp;klaněti!</span></p>
          <p class="chunk" data-nb-ref-number="4" data-nb-words="17" data-nb-chars="100"><span class="idea" data-nb-ref-number="4" id="idea4" data-nb-words="17" data-nb-chars="100">Abisaínovi vlhl štěstím zrak. Tu&nbsp;zatáhl jej někdo za&nbsp;rukáv hedváb­ného kaftanu. Byl to&nbsp;starý už&nbsp;muž.</span></p>
          <p class="chunk" data-nb-ref-number="5" data-nb-words="9" data-nb-chars="58"><span class="idea" data-nb-ref-number="5" id="idea5" data-nb-words="9" data-nb-chars="58">„Zdráv buď, Meribále,“ řekl Abisaín, jako by&nbsp;se&nbsp;probouzel.</span></p>
          <p class="chunk" data-nb-ref-number="6" data-nb-words="27" data-nb-chars="161"><span class="idea" data-nb-ref-number="6" id="idea6" data-nb-words="27" data-nb-chars="161">„Jak dlouho zde už&nbsp;stojíš bez pohybu?“ řekl Meribál. „Modlitby jsou u&nbsp;konce, hleď, všechno se&nbsp;tlačí ze&nbsp;synagógy. Pojď. Nejsi-li hostem jinde, zavítej v&nbsp;můj dům.“</span></p>
          <p class="chunk" data-nb-ref-number="7" data-nb-words="18" data-nb-chars="95"><span class="idea" data-nb-ref-number="7" id="idea7" data-nb-words="18" data-nb-chars="95">Abisaín složil ruce křížem na&nbsp;prsa, usmál se&nbsp;a&nbsp;dotekl se&nbsp;pak dlaní čela, kloně se&nbsp;mírně starci.</span></p>
          <p class="chunk" data-nb-ref-number="8" data-nb-words="14" data-nb-chars="77"><span class="idea" data-nb-ref-number="8" id="idea8" data-nb-words="14" data-nb-chars="77">„Není střecha v&nbsp;Toledu,“ řekl, „pod kterou bych tak rád vešel jako pod tvou.“</span></p>
          <p class="chunk" data-nb-ref-number="9" data-nb-words="55" data-nb-chars="320"><span class="idea" data-nb-ref-number="9" id="idea9" data-nb-words="55" data-nb-chars="320">Oba muži zavěsili se&nbsp;důvěrně do&nbsp;sebe a&nbsp;vyšli ze&nbsp;zahrady, která nyní otevřena, vůní svou do&nbsp;šerých, úzkých, hrbolatých ulic dýchala. Temné postavy židů v&nbsp;dlouhých kaftanech a&nbsp;bílé zjevy jejich žen a&nbsp;dcer, zahalené ve&nbsp;světlé závoje, rojily se&nbsp;ze&nbsp;synagógy jako velké hejno ptáků, temných a&nbsp;jasných, a&nbsp;rozprchly se&nbsp;po&nbsp;městě.</span></p>
          <p class="chunk" data-nb-ref-number="10" data-nb-words="154" data-nb-chars="1000"><span class="idea" data-nb-ref-number="10" id="idea10" data-nb-words="154" data-nb-chars="1000">Abisaín a&nbsp;Meribál nešli příliš daleko. Brali se&nbsp;směrem k&nbsp;hradbám, za&nbsp;nimiž byl šumot Taja slyšet, zahnuli v&nbsp;úzkou, i&nbsp;ve dne téměř tmavou ulici, tvořenou vysokými, zasmušilými domy, málem bez oken. U&nbsp;jednoho z&nbsp;nich se&nbsp;zastavili před dubovými vraty, pravidelně pobitými hřeby s&nbsp;velkými cizelovanými hlavami krásné, ryze arabské práce. Meribál zarachotil klepátkem a&nbsp;těžká vrata se&nbsp;ihned otevřela. Vešli. Meribál byl jeden z&nbsp;nejbohatších kupců v&nbsp;městě a&nbsp;obýval pravý palác. Vedl svého hosta nyní do&nbsp;sálu, jehož štukové stěny byly mistrnou prací arabských umělců, byly obdivuhodné vkusem jemně provedených vzorků, oslňující zlatem, stříbrem a&nbsp;barvami, které je&nbsp;pokrývaly. Strop z&nbsp;cedrového dříví z&nbsp;Libánu byl jako temná krajka, tak bohaté bylo jeho dokonalou finesou provedené vyřezávání. Úzkými vysokými okny bylo viděti na&nbsp;zatemnělou už&nbsp;mezi vysokými břehy řeku, na&nbsp;zelenou, svěží, kvetoucí toledskou vegu, nad níž žluté nebe zhasínalo, prokmitavé sem tam už&nbsp;stříbrnou jiskrou jevících se&nbsp;pomalu hvězd.</span></p>
          <p class="chunk" data-nb-ref-number="11" data-nb-words="391" data-nb-chars="2497"><span class="idea" data-nb-ref-number="11" id="idea11" data-nb-words="391" data-nb-chars="2497">Síň byla osvětlena velikou visací lampou mosaznou, jejíchž třináct plamenů šířilo záři sladkou jako měsíce a&nbsp;libou vůni jako balzámu. Pod ní&nbsp;stál těžký dubový stůl, prostě, ale bohatě pokrytý. Abisaín nebyl jediným hostem, síň hlaholila hovorem mnoha pozvaných. Zasedlo se&nbsp;ihned k&nbsp;večeři. Meribál lámal chléb nekvašený, naléval vína a&nbsp;pronášel modlitbu. Když pak po&nbsp;jídle hostům žehnal, když povznesli stříbrné poháry a&nbsp;Meribál chvějícím se&nbsp;hlasem řekl: „Dnes jsme zde, vyhnanci na&nbsp;půdě cizí, napřesrok snad budeme v&nbsp;Jeruzalémě,“ a&nbsp;když při těch slovech nastalo hluboké ticho a&nbsp;oči všech se&nbsp;jakousi nábožnou snivostí zastřely, tu&nbsp;pojednou rozhrnula se&nbsp;jako čarem těžká zelená opona na&nbsp;konci sálu, vyšívaná stříbrnými rozkrojenými jablky granátovými, plnými jader, a&nbsp;proud bílého světla lil se&nbsp;v&nbsp;poměrné šero hodovní prostory. Všickni obrátili se&nbsp;překvapeně tam, a&nbsp;pohled, který se&nbsp;jim zjevil, okouzlil je&nbsp;naprosto: dvacet bíle oděných panen sedělo v&nbsp;polokruhu pod visícími lampami ze&nbsp;stříbra, safírového a&nbsp;rubínového skla, tvořícími jednotlivé skupiny na&nbsp;delších a&nbsp;kratších řetězech, podobajícími se&nbsp;takto zářícím konstelacím. Dívky, vesměs krásné, byly v&nbsp;stejných rouších, černé jejich vlasy, volně splývající, napuštěné vůněmi, byly myrtami a&nbsp;fialkami propletené. Seděly na&nbsp;nízkých stolicích a&nbsp;každá třímala pozlacenou harfu. Uprostřed nich seděla dcera Meribálova, Rispa. Spanilá jako bílá růže, měla oči temné, lunné záře, vlasy její však byly jako rozpuštěné zlato. Uprostřed těch temnokštících děv zdála se&nbsp;jako polita sluncem. Zasáhla nyní v&nbsp;struny a&nbsp;ostatní dívky činily dle jejího příkladu. Zvuky nástrojů lily se&nbsp;síní jako bublání velkého potoka, jako šum hlubokého pramene, jako šelest větru, táhnoucího olivovým hájem a&nbsp;z&nbsp;pozadí jednotvárné, táhlé, mlhavé té&nbsp;hudby vytryskl zpěv Rispin jako z&nbsp;šelestu polních klasů píseň skřivánčí. Opěvala slávu a&nbsp;lesk Sióna budoucnosti, toho středu šťastnějšího lidstva, kde panovati budou blaho a&nbsp;spravedlnost, kde slz nebude ani křivd! Opěvala toho, jejž slíbil Bůh a&nbsp;jenž vycházeti bude jako hvězda na&nbsp;nebi, on, prorok a&nbsp;král, pastýř národů! On&nbsp;přijde v&nbsp;slávě své, pomazaný Páně, ratolest na&nbsp;stromě Davidově, větší než David, větší než Šalomón, on, povýšený Bohem jako prápor nad pokolením lidským! Postaví se&nbsp;na&nbsp;výš siónskou, a&nbsp;v&nbsp;onen den otevře Jahve ruku svou, by&nbsp;sebral ostatky svého lidu vyvoleného, a&nbsp;přijdou z&nbsp;Assuru a&nbsp;z&nbsp;Misraima, z&nbsp;Patru a&nbsp;ze země Kuš, z&nbsp;Elamu a&nbsp;Senaaru, z&nbsp;Hammutu a&nbsp;z&nbsp;ostrovů mnohých moří, by&nbsp;svědky byli slávy siónské!&nbsp;–</span></p>
          <p class="chunk" data-nb-ref-number="12" data-nb-words="63" data-nb-chars="407"><span class="idea" data-nb-ref-number="12" id="idea12" data-nb-words="63" data-nb-chars="407">Tak zpívala Rispa a&nbsp;srdce všech jí&nbsp;naslouchajících zachvívala se&nbsp;v&nbsp;hloubi prsou. Dozvuky harf a&nbsp;sladkého jejího hlasu chvěly se&nbsp;zmírajíce síní a&nbsp;mnohý tlumený vzlyk ozýval se&nbsp;tichem, prozrazující dojetí, nadšení, radostnou naději, jež Rispa slovy svými a&nbsp;svým uměním byla vzbudila. Abisaín byl nejhloub dotknut ze&nbsp;všech, neboť vlastní jeho nedávná vidina stála znova před ním, ozářena srdce jímajícím čarem.</span></p>
          <p class="chunk" data-nb-ref-number="13" data-nb-words="79" data-nb-chars="487"><span class="idea" data-nb-ref-number="13" id="idea13" data-nb-words="79" data-nb-chars="487">Dívky však vstaly teď, odkládaly nástroje, sňaly věnce z&nbsp;hlav a&nbsp;vešly do&nbsp;síně. Rychle splétaly malé kytice z&nbsp;fialek a&nbsp;myrt, které jim dříve byly skráně zdobily, a&nbsp;rozdávaly je&nbsp;hostům. Meribál vzal svou dceru za&nbsp;ruku a&nbsp;políbil ji&nbsp;na&nbsp;čelo. Temný požár sklopených očí jejích sálal dlouhé paprsky nocí řas, stínících mramorově bílou, ryze krásnou její tvář. Mystický obsah jejího zpěvu zanechal v&nbsp;snivém jejím úsměvu stopy nevyzpytatelného kouzla. Ruce její, držící kytici fialek, chvěly se.</span></p>
          <p class="chunk" data-nb-ref-number="14" data-nb-words="7" data-nb-chars="45"><span class="idea" data-nb-ref-number="14" id="idea14" data-nb-words="7" data-nb-chars="45">„Můj otče,“ zašeptala, „komu dám ty&nbsp;květiny?“</span></p>
          <p class="chunk" data-nb-ref-number="15" data-nb-words="5" data-nb-chars="37"><span class="idea" data-nb-ref-number="15" id="idea15" data-nb-words="5" data-nb-chars="37">„Komu bys chtěla?“ odpověděl Meribál.</span></p>
          <p class="chunk" data-nb-ref-number="16" data-nb-words="34" data-nb-chars="198"><span class="idea" data-nb-ref-number="16" id="idea16" data-nb-words="34" data-nb-chars="198">Rozmýšlela se&nbsp;chvíli. Sklopené oči pozvedly se&nbsp;napolo a&nbsp;potkaly se&nbsp;se&nbsp;zraky Abisaínovými, z&nbsp;nichž se&nbsp;linula zář nadšení a&nbsp;obdivu. Pozvedal ruku dívce vstříc, jak by&nbsp;říci chtěl: Mně náleží ta&nbsp;kytice!</span></p>
          <p class="chunk" data-nb-ref-number="17" data-nb-words="20" data-nb-chars="121"><span class="idea" data-nb-ref-number="17" id="idea17" data-nb-words="20" data-nb-chars="121">„Komu bych ty&nbsp;fialky podat chtěla?“ opakovala v&nbsp;zamyšlení po&nbsp;otci dívka. „Nuž tomu, jenž nejlépe umí své bratry milovat!“</span></p>
          <p class="chunk" data-nb-ref-number="18" data-nb-words="27" data-nb-chars="156"><span class="idea" data-nb-ref-number="18" id="idea18" data-nb-words="27" data-nb-chars="156">A&nbsp;pozvedla kytici proti Abisaínovi, jenž rychle po&nbsp;ní&nbsp;sáhl, ale Meribál byl ještě rychlejší, stoupl mezi dívku a&nbsp;mladého muže a&nbsp;pravil, hledě ostře na&nbsp;něho:</span></p>
          <p class="chunk" data-nb-ref-number="19" data-nb-words="21" data-nb-chars="133"><span class="idea" data-nb-ref-number="19" id="idea19" data-nb-words="21" data-nb-chars="133">„Ne, Rispo, ne&nbsp;tomu, jenž umí nejlépe bratry milovati, kytici svou dáš, ale tomu, jenž umí nejsmrtelněji vrahy svého lidu nenávidět!“</span></p>
          <p class="chunk" data-nb-ref-number="20" data-nb-words="8" data-nb-chars="49"><span class="idea" data-nb-ref-number="20" id="idea20" data-nb-words="8" data-nb-chars="49">Z&nbsp;očí Abisaínových sršely blesky a&nbsp;dívka zbledla.</span></p>
          <p class="chunk" data-nb-ref-number="21" data-nb-words="47" data-nb-chars="278"><span class="idea" data-nb-ref-number="21" id="idea21" data-nb-words="47" data-nb-chars="278">„Pak jsou ty&nbsp;květy přece moje!“ zvolal mladý muž, „neb požáru mého záští proti tomu, jehož jméno vysloviti zde nechci a&nbsp;jejž nazývají ,spasitelem‘, nevyrovná se&nbsp;nenávist nikoho z&nbsp;vás! Klet buď ten lžiprorok, jehož vzpomínka se&nbsp;i&nbsp;v&nbsp;té slavnostní chvíli v&nbsp;paměť mou rouhavě dere!“</span></p>
          <p class="chunk" data-nb-ref-number="22" data-nb-words="25" data-nb-chars="138"><span class="idea" data-nb-ref-number="22" id="idea22" data-nb-words="25" data-nb-chars="138">„Dokážeš pravdu svých slov o&nbsp;velikosti svého záští?“ tázal se&nbsp;Meribál. „Slibuji ti, že&nbsp;pak budou ty&nbsp;květy tvé, i&nbsp;ta ruka, která je&nbsp;třímá.“</span></p>
          <p class="chunk" data-nb-ref-number="23" data-nb-words="15" data-nb-chars="83"><span class="idea" data-nb-ref-number="23" id="idea23" data-nb-words="15" data-nb-chars="83">Abisaín ohlížel se&nbsp;na&nbsp;mžik opatrně a&nbsp;pak řekl: „Zde mluviti nelze o&nbsp;mých záměrech.“</span></p>
          <p class="chunk" data-nb-ref-number="24" data-nb-words="14" data-nb-chars="80"><span class="idea" data-nb-ref-number="24" id="idea24" data-nb-words="14" data-nb-chars="80">Krásná jeho ústa zkřivila se&nbsp;ohyzdně a&nbsp;celá tvář byla v&nbsp;neprospěch jeho změněna.</span></p>
          <p class="chunk" data-nb-ref-number="25" data-nb-words="5" data-nb-chars="34"><span class="idea" data-nb-ref-number="25" id="idea25" data-nb-words="5" data-nb-chars="34">„Otče,“ šeptala dívka, „odveď mě.“</span></p>
          <p class="chunk" data-nb-ref-number="26" data-nb-words="23" data-nb-chars="136"><span class="idea" data-nb-ref-number="26" id="idea26" data-nb-words="23" data-nb-chars="136">Oba muži pohlédli na&nbsp;ni&nbsp;a&nbsp;viděli, že&nbsp;zbledlá zápasila s&nbsp;mdlobou. Abisaín vykřikl bolestně. Všechno hrnulo se&nbsp;teď s&nbsp;otázkami kolem Rispy.</span></p>
          <p class="chunk" data-nb-ref-number="27" data-nb-words="18" data-nb-chars="111"><span class="idea" data-nb-ref-number="27" id="idea27" data-nb-words="18" data-nb-chars="111">„Jsem pouze umdlena,“ pravila přemáhajíc se&nbsp;dívka a&nbsp;nutila se&nbsp;k&nbsp;úsměvu. „Prosím, odveď mě,“ opakovala pak otci.</span></p>
          <p class="chunk" data-nb-ref-number="28" data-nb-words="45" data-nb-chars="255"><span class="idea" data-nb-ref-number="28" id="idea28" data-nb-words="45" data-nb-chars="255">Hosté se&nbsp;rychle rozcházeli a&nbsp;Meribál a&nbsp;Abisaín vedli Rispu dlouhou chodbou do&nbsp;její komnaty. Opírala se&nbsp;o&nbsp;oba a&nbsp;měla podpory té&nbsp;velice třeba, byla velmi slabá. U&nbsp;dveří komnaty zastavil se&nbsp;Abisaín a&nbsp;Meribál mu&nbsp;kývl na&nbsp;rozloučenou. „Kdy tě&nbsp;uvidím?“ tázal se.</span></p>
          <p class="chunk" data-nb-ref-number="29" data-nb-words="17" data-nb-chars="93"><span class="idea" data-nb-ref-number="29" id="idea29" data-nb-words="17" data-nb-chars="93">„Za hodinu, v&nbsp;síni hodovní,“ zašeptal Abisaín a&nbsp;pak loučil se&nbsp;s&nbsp;úsměvem plným lásky s&nbsp;Rispou.</span></p>
          <p class="chunk" data-nb-ref-number="30" data-nb-words="25" data-nb-chars="149"><span class="idea" data-nb-ref-number="30" id="idea30" data-nb-words="25" data-nb-chars="149">„Povím ti&nbsp;věci podivné,“ zašeptal pak ještě na&nbsp;odchodu Meribálovi. Když tento s&nbsp;dcerou svou v&nbsp;šeru komnaty zmizel, vyběhl Abisaín konečně na&nbsp;ulici.&nbsp;–</span></p>
          <p class="chunk" data-nb-ref-number="31" data-nb-words="97" data-nb-chars="586"><span class="idea" data-nb-ref-number="31" id="idea31" data-nb-words="97" data-nb-chars="586">Abisaín chtěl domů, ale zdálo se&nbsp;mu, že&nbsp;by&nbsp;v&nbsp;uzavřeném pokoji se&nbsp;zalknul, srdce jeho tlouklo mu&nbsp;tak mocně, až&nbsp;se&nbsp;dech mu&nbsp;krátil. Bloudil tedy raději městem, mísil se&nbsp;do&nbsp;davu na&nbsp;velkém náměstí Zocodover, kde pod arkádami, táhnoucími se&nbsp;tehdy ještě kol a&nbsp;kol, celé obyvatelstvo toledské se&nbsp;procházeti a&nbsp;svěžího večerního vzduchu požívati zdálo. Ale veselé tváře těch nenáviděných křesťanů, úsměvy jejich a&nbsp;bezstarostný hovor jej rozčilovaly, a&nbsp;když se&nbsp;nyní ozýval i&nbsp;hlahol zvonů a&nbsp;všecko na&nbsp;náměstí hlavy obnažilo, by&nbsp;se&nbsp;zdrávas pomodlilo, uprchl jak štván do&nbsp;tmy nejbližších úzkých ulic.</span></p>
          <p class="chunk" data-nb-ref-number="32" data-nb-words="426" data-nb-chars="2588"><span class="idea" data-nb-ref-number="32" id="idea32" data-nb-words="426" data-nb-chars="2588">V&nbsp;tichu jejich pookřál a&nbsp;vidina zlatovlasé Rispy vrátila se&nbsp;v&nbsp;jeho duši a&nbsp;naplňovala ji&nbsp;jako vůně balzámu z&nbsp;Jericha. Oči jeho bloudily po&nbsp;průčelích domů a&nbsp;paláců, nad jejichž vraty mohutné znaky, z&nbsp;kamene vytesány, hrdě rody obyvatelů hlásaly, bloudily k&nbsp;oknům, jejichž železné kované mříže bohaté lupeny a&nbsp;květy své rozkládaly, bloudily po&nbsp;skulptovaných vlysech a&nbsp;římsách až&nbsp;vzhůru k&nbsp;fantastickým odkapům, jejichž chrliče se&nbsp;šklebily v&nbsp;podobě polo zvířat, polo démonů. Abisaín ani nevěděl, co&nbsp;vidí, ani neviděl, kde chodí, až&nbsp;se&nbsp;pojednou v&nbsp;městské bráně ocitl. Prošel jí&nbsp;a&nbsp;spěchal, kam ho&nbsp;šum řeky lákal. Zastavil se&nbsp;na&nbsp;pradávném mostě de&nbsp;Alcántara. Večerní vzduch ovíval mu&nbsp;tvář, hvězdy svítily teď už&nbsp;plným leskem na&nbsp;Toledo, žulový ten pomník slávy, trůnící ve&nbsp;chmurném majestátu na&nbsp;příkrých skalách, ježící se&nbsp;věžemi k&nbsp;temně modrému nebi, obemknut pásem svých vysokých ocimbuřených valů, u&nbsp;jejichž paty se&nbsp;valil Tajo a&nbsp;zhluboka zpíval. Kvetoucí na&nbsp;druhém břehu vega omamovala vůní zahrad a&nbsp;polí jako kaditelnice dýmající slavnostně před oltářem. Vzrušen tím vážným a&nbsp;velkým pohledem vzpomněl si&nbsp;Abisaín opět ideálního Siónu, jak o&nbsp;něm před synagógou snil, jak o&nbsp;něm a&nbsp;jeho králi Rispa zpívala. Úsměv blaha zazářil na&nbsp;jeho tváři a&nbsp;nohy jeho, jak by&nbsp;mu&nbsp;v&nbsp;paměť chtěly přivádět, že&nbsp;se&nbsp;pod střechu vrátit měl, kde ona dlí, kráčely samy, aniž by&nbsp;o&nbsp;tom Abisaín věděl, zpět do&nbsp;města. Stoupal, kolíbán sny o&nbsp;glórii Siónu a&nbsp;o&nbsp;lililaní luznosti dcery Meribálovy, svahem vzhůru, prošel Valmardonskou bránou, bral se&nbsp;úzkou uličkou na&nbsp;malé náměstí a&nbsp;tam se&nbsp;pojednou zarazil. Zpěv ženských hlasů vnikal mu&nbsp;v&nbsp;sluch, sladký a&nbsp;tichý a&nbsp;vznešený, dav lidí zaplavil náměstí, unesl jej několik kroků s&nbsp;sebou a&nbsp;zatlačil jej ke&nbsp;zdi domu, kde Abisaín sebou hnouti nemohl. Zíral před sebe a&nbsp;zatřásl se&nbsp;nevolí. Stál proti poustevně Kříže, před samým jejím kostelem Krista Světlého. A&nbsp;nyní zjevily se&nbsp;též ty&nbsp;zpívající ženštiny, v&nbsp;bílých rouších, pod bílými závoji, každá s&nbsp;hořící voskovicí v&nbsp;ruce. Byl to&nbsp;průvod jeptišek. Stříbrný zvuk zvonu kostelíčka mísil se&nbsp;nyní v&nbsp;jasnou, tichou, svatou jejich píseň. Žalm jejich nesl se&nbsp;balzamickým vzduchem večera, proniknutým vůní stromů šumících za&nbsp;poustevnou právě tak, jak byly šuměly před synagógou při modlitbách dětí izraelských, a&nbsp;podobně jako Rispa pěla o&nbsp;Siónu a&nbsp;králi jeho, tak hlásaly nyní jeptišky božskou velikost a&nbsp;slávu vyvoleného krále: „Vykvetla ratolest na&nbsp;stromu Izai, syn z&nbsp;rodu Davidova narozen! A&nbsp;Bůh jej povýšil jako prapor z&nbsp;purpuru a&nbsp;všechny světa národy se&nbsp;klaní mu! Hosana! Pějte slávu králi siónskému, Kristu Ježíši, vykupiteli, Synu božímu!“</span></p>
          <p class="chunk" data-nb-ref-number="33" data-nb-words="157" data-nb-chars="960"><span class="idea" data-nb-ref-number="33" id="idea33" data-nb-words="157" data-nb-chars="960">Abisaín zaskřípal zuby, ten zpěv zdál se&nbsp;mu&nbsp;posměchem na&nbsp;jeho ideály, na&nbsp;jeho naděje, na&nbsp;vše, co&nbsp;nejdražšího uvnitř svého srdce choval, posměch na&nbsp;jeho pobožnost, na&nbsp;jeho modlitbu, na&nbsp;jeho sny! A&nbsp;nemohl učiniti krok, aby utekl těm trýznícím ho&nbsp;dojmům, neboť lid stál před ním, stál vpravo, vlevo, všude, a&nbsp;nehybně jako ta&nbsp;stěna, o&nbsp;kterou se&nbsp;podpíral. Abisaín přál si&nbsp;býti hluchým, aby neslyšel, slepým, aby neviděl, ale zraky jeho, jakoby navzdor, otvíraly se&nbsp;dokořán a&nbsp;upíraly se&nbsp;samovolně, bez jeho přičinění dovnitř osvětleného kostela, jehož dveře otevřeny do&nbsp;tmy ulice zely. Obě malé lodě chrámu byly zaplaveny září lamp, visících z&nbsp;klenby, jejíž prosté kamenné oblouky se&nbsp;křižovaly, spočívajíce na&nbsp;čtyřech sloupech arabsko-byzantinského slohu. Mezi světly visel štít, na&nbsp;němž plál zlatý nápis: „Mne nosil král Alfonso VI. a&nbsp;pověsil mne v&nbsp;této poustevně, když dobyl Toleda na&nbsp;nevěřících a&nbsp;když zde pod tímto sklepením se&nbsp;sloužila první v&nbsp;městě svatá mše.“</span></p>
          <p class="chunk" data-nb-ref-number="34" data-nb-words="293" data-nb-chars="1816"><span class="idea" data-nb-ref-number="34" id="idea34" data-nb-words="293" data-nb-chars="1816">Abisaín odtrhl zraky svoje nyní násilně od&nbsp;toho nápisu a&nbsp;hledy jeho svezly se&nbsp;na&nbsp;bílou theorii<a href="./resources/undefined">9</a> těch hořící svíce třímajících jeptišek, které se&nbsp;pomalu blížily zázračnému, slavnému kříži, nesoucímu sochu Spasitelovu známou pod názvem Krista Světlého, dle něhož se&nbsp;tomu kostelu jména dostalo. A&nbsp;nyní počaly řeholnice znova zpívati: vylévaly bledé ty&nbsp;panny se&nbsp;zraky planoucími mystickým žárem hymny svoje jako balzám vonící u&nbsp;nohou sochy Kristovy, ten balzám však, ta&nbsp;vůně zázračná zdály se&nbsp;Abisaínovi že&nbsp;ukradeny jsou ze&nbsp;svatých sadů poezie hebrejské, by&nbsp;mrzce zprofanovány vyvrženy byly na&nbsp;místě nesvatém! Průvod stanul před hrubě tesaným tím křížem, z&nbsp;něhož Kristus shlížel, socha dosti neuměle provedená, ale s&nbsp;obličejem plným dobroty, na&nbsp;němž se&nbsp;utrpení a&nbsp;soustrast jevily. Jeptišky klekaly v&nbsp;prach, pak povstala jedna po&nbsp;druhé a&nbsp;s&nbsp;pozdravem králi siónskému líbaly soše hřebem proniknutou nohu. Abisaín cítil cos jako mdlobu, způsobenou potlačeným zuřivým vztekem svým, zdálo se&nbsp;mu, že&nbsp;se&nbsp;zalkne, nevykřikne-li strašnou nějakou kletbu nad těmi démonoklaniteli a&nbsp;nad samou zsinalou tou modlou. Hledal v&nbsp;paměti své zaříkání čaromocné, vnuknuté mu&nbsp;tajnou, skrytou vědou, jíž se&nbsp;oddával, zaříkání, kterým by&nbsp;i&nbsp;ty jeptišky, i&nbsp;ty ostatní modlaře v&nbsp;kostele a&nbsp;na ulici v&nbsp;mrtvý kámen obrátil. Konečně podařilo se&nbsp;mu&nbsp;zavříti oči a&nbsp;krev proudící mu&nbsp;v&nbsp;hlavu jej ohlušovala. Tak stál chvíli jako v&nbsp;bezvědomí, když oči zase otevřel a&nbsp;opět ten Kristovu nohu líbající lid uviděl, projela mu&nbsp;náhle podivná myšlenka mozkem, úsměv jeho trpký a&nbsp;plný záští změnil se&nbsp;ve&nbsp;vítězoslavný úškleb a&nbsp;z&nbsp;očí svítila mu&nbsp;zlá a&nbsp;divoká radost. Zahleděl se&nbsp;do&nbsp;tváře Spasitelovy, jejíž oči se&nbsp;mu&nbsp;zdály, že&nbsp;se&nbsp;obracejí k&nbsp;němu a&nbsp;na něho se&nbsp;upírají, pozvedl pěst nepozorovaně a&nbsp;zašeptal: „Na shledanou, lživykupiteli, na&nbsp;shledanou! Ano, my&nbsp;se&nbsp;shledáme!“</span></p>
          <p class="chunk" data-nb-ref-number="35" data-nb-words="63" data-nb-chars="348"><span class="idea" data-nb-ref-number="35" id="idea35" data-nb-words="63" data-nb-chars="348">Bylo to&nbsp;možné? Šeptaná ta&nbsp;slova zdála se, že&nbsp;našla ozvěny v&nbsp;kostele a&nbsp;přicházela Abisaínovi zase co&nbsp;šept nazpět v&nbsp;sluch: „Ano, my&nbsp;se&nbsp;shledáme!“ znělo mu&nbsp;to&nbsp;v&nbsp;uších zvukem tichým a&nbsp;tajuplným a&nbsp;rty té&nbsp;sochy, toho dřevěného Krista, zdálo se, že&nbsp;se&nbsp;zachvěly! Abisaín sebou trhl, pak ale pokrčil rameny, věděl, že&nbsp;to&nbsp;byl pouhý klam rozčilených jeho čiv.</span></p>
          <p class="chunk" data-nb-ref-number="36" data-nb-words="43" data-nb-chars="255"><span class="idea" data-nb-ref-number="36" id="idea36" data-nb-words="43" data-nb-chars="255">Podařilo se&nbsp;mu&nbsp;nyní podél zdi domu volnou cestu davem nalézti a&nbsp;plížil se&nbsp;v&nbsp;stínu, sám temnější ještě stín, náměstím a&nbsp;zahnul do&nbsp;první ulice, která se&nbsp;mu&nbsp;naskytla. Pak spěchal pustnoucím už&nbsp;městem, hrbolatou cestou bez dalších překážek do&nbsp;domu Meribálova.</span></p>
          <p class="chunk" data-nb-ref-number="37" data-nb-words="35" data-nb-chars="210"><span class="idea" data-nb-ref-number="37" id="idea37" data-nb-words="35" data-nb-chars="210">Když vešel Abisaín do&nbsp;síně hodovní, panoval tam nelad, židle byly převrženy, zbytky kvasu, poloprázdné poháry a&nbsp;mísy byly posud na&nbsp;stole, jediná svíčka hořela na&nbsp;jednom z&nbsp;kandelábrů a&nbsp;tma byla ve&nbsp;všech koutech.</span></p>
          <p class="chunk" data-nb-ref-number="38" data-nb-words="18" data-nb-chars="116"><span class="idea" data-nb-ref-number="38" id="idea38" data-nb-words="18" data-nb-chars="116">Unavený Abisaín vrhl sebou na&nbsp;sedadlo nedaleko poloodhrnuté zelené záclony, za&nbsp;níž se&nbsp;byly dívky s&nbsp;harfami objevily.</span></p>
          <p class="chunk" data-nb-ref-number="39" data-nb-words="6" data-nb-chars="33"><span class="idea" data-nb-ref-number="39" id="idea39" data-nb-words="6" data-nb-chars="33">V&nbsp;tom okamžiku vešel též Meribál.</span></p>
          <p class="chunk" data-nb-ref-number="40" data-nb-words="9" data-nb-chars="49"><span class="idea" data-nb-ref-number="40" id="idea40" data-nb-words="9" data-nb-chars="49">„Jak vede se&nbsp;tvé dceři?“ tázal se&nbsp;spěšně Abisaín.</span></p>
          <p class="chunk" data-nb-ref-number="41" data-nb-words="27" data-nb-chars="170"><span class="idea" data-nb-ref-number="41" id="idea41" data-nb-words="27" data-nb-chars="170">„Myslím, že&nbsp;spí,“ odvětil Meribál, „nebylo to&nbsp;nic než chvilkové unavení následkem postu a&nbsp;pak rozčilení mezi zpěvem. Mluvme však o&nbsp;záležitosti, jež tě&nbsp;sem přivedla zpět.“</span></p>
          <p class="chunk" data-nb-ref-number="42" data-nb-words="56" data-nb-chars="277"><span class="idea" data-nb-ref-number="42" id="idea42" data-nb-words="56" data-nb-chars="277">„Ta záležitost týče se&nbsp;však též jí,“ řekl mladý muž. „Žádám ji&nbsp;za&nbsp;ženu. Víš to&nbsp;již dosti dlouho, že&nbsp;na&nbsp;Rispu si&nbsp;myslím. Je&nbsp;ti&nbsp;známo, že&nbsp;jsem snad tak bohat jako ty, a&nbsp;víš, že&nbsp;jsem tebe vždy co&nbsp;otce ctil. Zdálo se&nbsp;mi, že&nbsp;jsi nakloněn mým nadějím. Proč kladeš mi&nbsp;náhle podmínky?“</span></p>
          <p class="chunk" data-nb-ref-number="43" data-nb-words="31" data-nb-chars="195"><span class="idea" data-nb-ref-number="43" id="idea43" data-nb-words="31" data-nb-chars="195">„Protože nemám syna,“ odvětil Meribál, „a kdo má&nbsp;po&nbsp;mně plamennou mou nenávist proti nepřátelům našim zděditi, ne-li můj zeť? Rispa? Ženy nedovedou nenávidět&nbsp;– leda toho, jenž je&nbsp;milovati neumí.“</span></p>
          <p class="chunk" data-nb-ref-number="44" data-nb-words="15" data-nb-chars="91"><span class="idea" data-nb-ref-number="44" id="idea44" data-nb-words="15" data-nb-chars="91">„Ty víš, že&nbsp;umím nenávidět jako málokdo,“ řekl Abisaín, „a Rispa pozná, jak umím milovati.“</span></p>
          <p class="chunk" data-nb-ref-number="45" data-nb-words="42" data-nb-chars="235"><span class="idea" data-nb-ref-number="45" id="idea45" data-nb-words="42" data-nb-chars="235">„Myslím, že&nbsp;umíš nenávidět,“ řekl Meribál podávaje mu&nbsp;ruku, „a&nbsp;kladl-li jsem podmínky a&nbsp;žádal-li jsem důkaz tvého záští, jednalo se&nbsp;mi&nbsp;jen o&nbsp;to, bych nalil oleje do&nbsp;ohně, jednalo se&nbsp;o&nbsp;to, bodnouti tvé záští jako oře, aby se&nbsp;vzpružilo.“</span></p>
          <p class="chunk" data-nb-ref-number="46" data-nb-words="83" data-nb-chars="529"><span class="idea" data-nb-ref-number="46" id="idea46" data-nb-words="83" data-nb-chars="529">„To nebylo věru třeba,“ odvětil Abisaín, „avšak jednání tvé ponese ovoce. Bodl jsi mě, jak pravíš, a&nbsp;vehnal takto na&nbsp;cestu vedoucí k&nbsp;činu z&nbsp;pouhých mlhavých úmyslů. Budeš spokojen. Poslyš. Bloudil jsem naslepo ulicemi. Kroky moje zavedly mě&nbsp;k&nbsp;takzvané poustevně Kříže. Byl jsem davem přinucen státi se&nbsp;svědkem mrzké modloslužby těch prokletých. Líbají nohy dřevěnému lžispasiteli. V&nbsp;okamžiku, kdy jsem je&nbsp;proklínal, vnukl mi&nbsp;Bůh myšlenku pomsty. Staneš se&nbsp;svědkem, že&nbsp;sami toho svého Krista budou z&nbsp;kříže trhat, proklínajíce ho.“</span></p>
          <p class="chunk" data-nb-ref-number="47" data-nb-words="12" data-nb-chars="92"><span class="idea" data-nb-ref-number="47" id="idea47" data-nb-words="12" data-nb-chars="92">„Pochybuji,“ řekl Meribál chladně a&nbsp;nedůvěřivě. „Obraznost tvoje tě&nbsp;zavádí. Avšak vysvětli.“</span></p>
          <p class="chunk" data-nb-ref-number="48" data-nb-words="85" data-nb-chars="534"><span class="idea" data-nb-ref-number="48" id="idea48" data-nb-words="85" data-nb-chars="534">Abisaín oddychoval chvilku, pak jal se&nbsp;takto mluviti: „Víš, že&nbsp;oddal jsem se&nbsp;horlivě tajnému učení, že&nbsp;pěstuji magii, že&nbsp;obírám se&nbsp;alchymií. Hledám životní elixír a&nbsp;snažím se&nbsp;vyráběti zlato. Posud nedosáhl jsem ani jednoho, ani druhého, avšak na&nbsp;cestě k&nbsp;velkým cílům nalezl jsem pouhou náhodou mnohou vzácnou věc. Elixír věčného mládí, života neznám posud, dobře však elixír smrti. Nalezl jsem sloučeninu, jed strašlivý. Jediná plná fióla stačila by&nbsp;na&nbsp;otrávení půl Toleda. Pouhé jeho vdýchání schvacuje jako blesk. Raduj se&nbsp;se&nbsp;mnou.“</span></p>
          <p class="chunk" data-nb-ref-number="49" data-nb-words="13" data-nb-chars="72"><span class="idea" data-nb-ref-number="49" id="idea49" data-nb-words="13" data-nb-chars="72">„Koho chceš otráviti a&nbsp;jak?“ tázal se&nbsp;Meribál a&nbsp;začal se&nbsp;mimoděk třásti.</span></p>
          <p class="chunk" data-nb-ref-number="50" data-nb-words="30" data-nb-chars="193"><span class="idea" data-nb-ref-number="50" id="idea50" data-nb-words="30" data-nb-chars="193">„Sto, tisíc, dva tisíce těch nevěřících psů,“ vzkřikl vášnivě Abisaín, „padne mým přičiněním zítra již v&nbsp;prach, zčernalí, s&nbsp;vytřeštěnýma očima, s&nbsp;křečovitým šklebem na&nbsp;tváři! Raduj se&nbsp;se&nbsp;mnou!“</span></p>
          <p class="chunk" data-nb-ref-number="51" data-nb-words="8" data-nb-chars="40"><span class="idea" data-nb-ref-number="51" id="idea51" data-nb-words="8" data-nb-chars="40">Meribál ho&nbsp;držel za&nbsp;ruce, oči mu&nbsp;hořely.</span></p>
          <p class="chunk" data-nb-ref-number="52" data-nb-words="4" data-nb-chars="25"><span class="idea" data-nb-ref-number="52" id="idea52" data-nb-words="4" data-nb-chars="25">„Mluv, jak, kde?“ šeptal.</span></p>
          <p class="chunk" data-nb-ref-number="53" data-nb-words="131" data-nb-chars="743"><span class="idea" data-nb-ref-number="53" id="idea53" data-nb-words="131" data-nb-chars="743">„Nevěděl jsem jak a&nbsp;kde,“ řekl Abisaín. „Když jsi mi&nbsp;řekl: dej důkaz svého záští, chtěl jsem ti&nbsp;přinésti ten jed. Ale pravím ti, že&nbsp;jsem bloudil městem, že&nbsp;jsem viděl modloslužbu toho lidu. Slyšel jsem jeho zpěv, posměch pravému králi siónskému, a&nbsp;zřel jsem tomu lživykupiteli v&nbsp;zsinalou tvář. Nuže, neřekl jsem ti, že&nbsp;Bůh sám mi&nbsp;vnukl myšlenku pomsty? Anděl jeho vedl mě&nbsp;před kostel Krista Světlého, jak jej nazývají. Líbají nohu té&nbsp;modly: napustím ji&nbsp;jedem tím. Smrt bude státi vedle kříže, bude je&nbsp;kosit, mor rozestře strašná křídla svá, a&nbsp;ti, kteří bratry a&nbsp;sestry své jako bleskem schváceny pod samým křížem padat uvidí, ti&nbsp;budou modlu z&nbsp;oltáře trhati a&nbsp;povalí ji&nbsp;proklínajíce v&nbsp;prach! A&nbsp;já budu stranou státi a&nbsp;budu se&nbsp;smát, smát, smát!“</span></p>
          <p class="chunk" data-nb-ref-number="54" data-nb-words="38" data-nb-chars="239"><span class="idea" data-nb-ref-number="54" id="idea54" data-nb-words="38" data-nb-chars="239">A&nbsp;dal se&nbsp;do&nbsp;tak strašlivého, šíleného, křečovitého smíchu, že&nbsp;se&nbsp;Meribálovi vlasy ježily. Zelená záclona, vyšitá stříbrem, zachvěla se&nbsp;silně, ale oba muži dívali se&nbsp;na&nbsp;sebe tak dychtivě, že&nbsp;to&nbsp;nepozorovali. Meribál objal Abisaína a&nbsp;pravil:</span></p>
          <p class="chunk" data-nb-ref-number="55" data-nb-words="38" data-nb-chars="212"><span class="idea" data-nb-ref-number="55" id="idea55" data-nb-words="38" data-nb-chars="212">„Jsi zkázonosný jako Satan! Jsi plný vznešené nenávisti a&nbsp;klaním se&nbsp;před tebou! Tys synem mého srdce! Jdi a&nbsp;jednej! Netřeba ti&nbsp;říci, že&nbsp;veškeré bohatství moje bude tvé, vše, co&nbsp;mám, i&nbsp;s&nbsp;Rispou, perlou mého domu.“</span></p>
          <p class="chunk" data-nb-ref-number="56" data-nb-words="18" data-nb-chars="89"><span class="idea" data-nb-ref-number="56" id="idea56" data-nb-words="18" data-nb-chars="89">Doprovázel jej až&nbsp;před vrata na&nbsp;ulici, kde jej políbil, kde mu&nbsp;žehnal a&nbsp;kde se&nbsp;rozešli.&nbsp;–</span></p>
          <p class="chunk" data-nb-ref-number="57" data-nb-words="50" data-nb-chars="334"><span class="idea" data-nb-ref-number="57" id="idea57" data-nb-words="50" data-nb-chars="334">Zatím vyšla Rispa ze&nbsp;svého úkrytu, držela se&nbsp;chvějící rukou za&nbsp;zelenou záclonu, třpytící se&nbsp;vyšívanými stříbrnými jablky granátovými. Byla bledá jako přízrak, krásná jako hvězda, posud oděna bílým slavnostním rouchem kmitajícím se&nbsp;perlami. Hleděla směrem ke&nbsp;dveřím, kterými otec její a&nbsp;Abisaín byli zmizeli, oči její se&nbsp;plnily slzami.</span></p>
          <p class="chunk" data-nb-ref-number="58" data-nb-words="7" data-nb-chars="43"><span class="idea" data-nb-ref-number="58" id="idea58" data-nb-words="7" data-nb-chars="43">„Bože, ty&nbsp;to&nbsp;nedopustíš?“ šeptaly její rty.</span></p>
          <p class="chunk" data-nb-ref-number="59" data-nb-words="59" data-nb-chars="333"><span class="idea" data-nb-ref-number="59" id="idea59" data-nb-words="59" data-nb-chars="333">Svěsila hlavu a&nbsp;zamyslila se, sepjala ruce a&nbsp;pravila tiše, hledíc do&nbsp;šera síně: „Kriste, na&nbsp;tebe myslila jsem dnes, když pěla jsem slávu Sióna. Já&nbsp;věřím v&nbsp;tebe, umučený Bože! Říkají, ty&nbsp;že&nbsp;jsi smilování samo. Odpustíš mu? Kriste můj, já&nbsp;miluji toho muže, ale jde z&nbsp;něho hrůza. Miluji jej. Co&nbsp;žádáš, abych učinila pro vykoupení jeho?“</span></p>
          <p class="chunk" data-nb-ref-number="60" data-nb-words="69" data-nb-chars="410"><span class="idea" data-nb-ref-number="60" id="idea60" data-nb-words="69" data-nb-chars="410">Mlčela, jako by&nbsp;očekávala odpověď. Bylo ticho. Pojednou spadla jediná voskovice hořící v&nbsp;mosazném velkém kandelábru, rozbila se&nbsp;na&nbsp;tři kusy o&nbsp;mramorovou dlažbu sálu a&nbsp;zhasla. Rispa sebou zachvěla a&nbsp;zakryla si&nbsp;tvář. Pak ji&nbsp;pozvedla, utřela slzu, která jí&nbsp;tekla po&nbsp;líci, a&nbsp;řekla bolestně: „Žádáš mé&nbsp;zničení?“ Stala se&nbsp;pak náhle klidnou a&nbsp;dodala: „Ne, ty&nbsp;nechceš zničení, ale oběť!“ Hledala cestu potmě ze&nbsp;síně.&nbsp;–</span></p>
          <p class="chunk" data-nb-ref-number="61" data-nb-words="101" data-nb-chars="620"><span class="idea" data-nb-ref-number="61" id="idea61" data-nb-words="101" data-nb-chars="620">Kostel Krista Světlého býval po&nbsp;celou noc otevřen, neb mnohdy vstávali nešťastní, od&nbsp;jejichž lůžka prchal sen, a&nbsp;utíkali se&nbsp;k&nbsp;soše Spasitelově hledati útěchu a&nbsp;utišení zmítaných svých duší. Abisaín mohl tedy snadně strašný svůj záměr uskutečniti. Šel pozdě v&nbsp;noci, když už&nbsp;celé město spalo, do&nbsp;svatyně, vyčíhal okamžik, kde ani v&nbsp;kostele, ani nablízku živé duše nebylo, a&nbsp;při slabém kmitu jediné před oltářem hořící lampy připlížil se, zahalen v&nbsp;temný plášť, k&nbsp;obra­zu božímu. Pravá noha Kristova kryla úplně druhou, takže pouze tu&nbsp;jednu jedem napustiti stačilo, an&nbsp;se&nbsp;levé, pod pravou skryté, ret žádný dotýkati nemohl.</span></p>
          <p class="chunk" data-nb-ref-number="62" data-nb-words="201" data-nb-chars="1202"><span class="idea" data-nb-ref-number="62" id="idea62" data-nb-words="201" data-nb-chars="1202">Abisaín vykonal rychle svou nesvatou práci a&nbsp;vyšel z&nbsp;kostela. Chodil pak do&nbsp;úsvitu po&nbsp;ulicích, byl příliš rozčilen, než aby ulehnouti mohl, a&nbsp;když slunce vycházelo, vrátil se&nbsp;do&nbsp;kostela, schoulil se&nbsp;v&nbsp;nejtemnějším koutě, klonil se, zakuklen, jako v&nbsp;hluboké modlitbě téměř až&nbsp;na&nbsp;zem, ale žhavé jeho zraky neodvrátily se&nbsp;od&nbsp;krucifixu, mezitímco v&nbsp;hloubi srdce rouhavé kletby pronášel, ani na&nbsp;okamžik. Kostel se&nbsp;plnil pomalu, postavy žen, zahalené v&nbsp;temné závoje, rýsovaly se&nbsp;neurčitě v&nbsp;šeru, šumné kroky mužů zvonily o&nbsp;dlažbu, ale nikdo neblížil se&nbsp;krucifixu. Byloť zvykem teprve po&nbsp;mši tam modlitby konati, když kněz byl lidu žehnal. Abisaín byl netrpěliv, ale nedočkavost jeho zdála se&nbsp;teď ukojena, neb hle, ztepilý ženský zjev, jehož spanilost ani těsnější závoj a&nbsp;plášť než těch ostatních úplně zakukliti nemohly, vešel a&nbsp;mířil rovnou cestou ke&nbsp;kříži. Žena klonila se&nbsp;před křížem a&nbsp;Abisaínovi trhlo to&nbsp;mimoděk srdcem, zdála se&nbsp;mladá a&nbsp;krásná! Teď zdálo se, že&nbsp;dotkne se&nbsp;jedu na&nbsp;soše,&nbsp;– ale žena klesla na&nbsp;obličej a&nbsp;zůstala tak nehybně jak mrtva ležet. Abisaínovi se&nbsp;téměř ulehčilo. Zároveň ozval se&nbsp;zvon, svíčky na&nbsp;oltáři už&nbsp;plály a&nbsp;kněz s&nbsp;kalichem, zakrytým brokátovou rouškou, zjevil se. Začla mše.</span></p>
          <p class="chunk" data-nb-ref-number="63" data-nb-words="239" data-nb-chars="1472"><span class="idea" data-nb-ref-number="63" id="idea63" data-nb-words="239" data-nb-chars="1472">Abisaín přemohl svůj nenadálý soucit a&nbsp;skřípal zuby, jsa nucen zúčastniti se&nbsp;celého svatého křesťanům obřadu. Slyšel a&nbsp;viděl však vše jen jako v&nbsp;horečném snu a&nbsp;oddychl si&nbsp;spokojeně, když kněz od&nbsp;oltáře odcházel. V&nbsp;tom okamžiku ale zaplál kostel velkou září, zahlaholil svatý zpěv a&nbsp;průvod jeptišek objevil se&nbsp;v&nbsp;kostele jako včera navečer. Zpívajíce chválu králi siónskému, blížily se&nbsp;panny s&nbsp;hořícími svícemi, se&nbsp;zářícími zraky zázračnému krucifixu, by&nbsp;jej líbaly. Abisaínem třásl vnitřní ďábelský smích. Již stály před křížem a&nbsp;abatyše pozvedla závoj svůj a&nbsp;rty její hledaly hřebem proniklou nohu Spasitelovu. Tu&nbsp;pozvedla se&nbsp;náhle ona temná ženská postava, která po&nbsp;celou mši jak mrtva na&nbsp;zemi na&nbsp;tváři ležela, stála okamžik, vysoká, ztepilá, plna tiché důstojnosti, mezi abatyší a&nbsp;krucifixem, kývla velitelsky jeptišce, by&nbsp;ustoupla, učinila krok, objala kmen kříže oběma rukama, schýlila hlavu a&nbsp;chtěla polibek na&nbsp;jedem napuštěnou nohu vtlačiti. Teď zazněl výkřik udivení všech v&nbsp;kostele jako jediným hrdlem a&nbsp;celé shromáždění zdálo se&nbsp;podivem jako zkamenělé, neb ejhle, když se&nbsp;rty oné ženy soše blížily a&nbsp;už už&nbsp;se&nbsp;jí&nbsp;dotýkati chtěly, hnul dřevěný Kristus náhle nohou svou, hřeb z&nbsp;ní vypadl a&nbsp;noha šinula se&nbsp;po&nbsp;kříži vzhůru tak vysoko, že&nbsp;ji&nbsp;ze&nbsp;země dosáhnouti už&nbsp;nebylo lze, a&nbsp;tak, ohnuta v&nbsp;koleně, opřena šlapadlem o&nbsp;kříž, zůstala bez pohybu v&nbsp;původní zdřevěnělosti své. Ozvěna výkřiku zalehla, bylo ticho, pak ale ozývalo se&nbsp;nadšené volání: „Zázrak! Zázrak! Zázrak!“</span></p>
          <p class="chunk" data-nb-ref-number="64" data-nb-words="90" data-nb-chars="507"><span class="idea" data-nb-ref-number="64" id="idea64" data-nb-words="90" data-nb-chars="507">Ti&nbsp;nejblíže však u&nbsp;kříže stojící křičeli nyní: „Ano, zázrak! Ale co&nbsp;znamená? Že&nbsp;ta, jež Kristu nohu líbat chtěla, té&nbsp;milosti jest nehodna! Je&nbsp;to&nbsp;velká hříšnice a&nbsp;chtěla se&nbsp;Bohu rouhati! Chopte se&nbsp;jí, chopte se&nbsp;jí!“ Ruce sahaly po&nbsp;ní, trhaly jí&nbsp;plášť a&nbsp;závoj, ona však se&nbsp;klidně a&nbsp;majestátně vzpřímila a&nbsp;stála v&nbsp;oslňující kráse své, v&nbsp;záři planoucích svíček. Byla to&nbsp;Rispa. Bílé její roucho kmitalo perlami, zlaté jehlice, zdobené safíry, hořely jí&nbsp;v&nbsp;plavých vlasech a&nbsp;temné její oči plály jako černé hvězdy.</span></p>
          <p class="chunk" data-nb-ref-number="65" data-nb-words="14" data-nb-chars="93"><span class="idea" data-nb-ref-number="65" id="idea65" data-nb-words="14" data-nb-chars="93">„Židovka! Židovka!“ křičel lid pln záští a&nbsp;hrůzy. „Přišla posmívati se&nbsp;Kristu! Kamenujte ji!“</span></p>
          <p class="chunk" data-nb-ref-number="66" data-nb-words="69" data-nb-chars="390"><span class="idea" data-nb-ref-number="66" id="idea66" data-nb-words="69" data-nb-chars="390">Rispa nejevila strach a&nbsp;temné hvězdy jejích očí obracovaly se&nbsp;ke&nbsp;kříži. Úsměv sladký a&nbsp;snivý jevil se&nbsp;jí&nbsp;kolem rtů, které zdály se, že&nbsp;šeptaly: „Pane, slyšíš je?“ Abatyše vztáhla ruku po&nbsp;dívce a&nbsp;pravila: „Buď ticho v&nbsp;chrámě božím! Nesuďte! Ta&nbsp;dívka nemůže býti hříšnicí. Já&nbsp;chráním ji. Hle, ramena moje ji&nbsp;objímají, v&nbsp;mé náruči jest jako v&nbsp;azylu mého kláštera! Nikdo nesmí se&nbsp;jí&nbsp;dotknouti!“</span></p>
          <p class="chunk" data-nb-ref-number="67" data-nb-words="36" data-nb-chars="217"><span class="idea" data-nb-ref-number="67" id="idea67" data-nb-words="36" data-nb-chars="217">Nastalo hrobové ticho, kol abatyše a&nbsp;židovky tvořil se&nbsp;volný prostor. Stály obě ženštiny plny cudného půvabu jako v&nbsp;zahradě vyrostlé lilie, plny luzného čaru, neb abatyše, ač&nbsp;starší Rispy, byla krásná a&nbsp;bílá jako ona.</span></p>
          <p class="chunk" data-nb-ref-number="68" data-nb-words="11" data-nb-chars="68"><span class="idea" data-nb-ref-number="68" id="idea68" data-nb-words="11" data-nb-chars="68">Jeptiška pohlédla vážně na&nbsp;dívku a&nbsp;pravila: „Přišla jsi se&nbsp;rouhati?“</span></p>
          <p class="chunk" data-nb-ref-number="69" data-nb-words="20" data-nb-chars="131"><span class="idea" data-nb-ref-number="69" id="idea69" data-nb-words="20" data-nb-chars="131">„Ne,“ odpověděla dívka s&nbsp;velkým zrakem, hlasem čistým, jasným, pevným, a&nbsp;tak přesvědčivým, že&nbsp;kdo ji&nbsp;slyšel, uvěřiti musel mimoděk.</span></p>
          <p class="chunk" data-nb-ref-number="70" data-nb-words="5" data-nb-chars="40"><span class="idea" data-nb-ref-number="70" id="idea70" data-nb-words="5" data-nb-chars="40">„Vysvětli své jednání,“ pravila abatyše.</span></p>
          <p class="chunk" data-nb-ref-number="71" data-nb-words="7" data-nb-chars="47"><span class="idea" data-nb-ref-number="71" id="idea71" data-nb-words="7" data-nb-chars="47">Rispa vzdychla, mlčela chvíli a&nbsp;pak odpověděla:</span></p>
          <p class="chunk" data-nb-ref-number="72" data-nb-words="90" data-nb-chars="536"><span class="idea" data-nb-ref-number="72" id="idea72" data-nb-words="90" data-nb-chars="536">„Nesuďte lid můj tvrdě pro jednoho provinilce. Což není zločinců i&nbsp;mezi vámi? Vězte tedy, našel se&nbsp;člověk mezi syny Izraele, jenž záštím zaslepen neporozuměl Bohu otců mých, Bohu, jenž jest přece Bohem vaším též! Ze&nbsp;záští natřel nohu této sochy strašným jedem. Polibek značil okamžitou smrt. Dověděla jsem se&nbsp;vše a&nbsp;přišla jsem vás zachránit. Má&nbsp;smrt měla vás varovat. Svým životem chtěla jsem vykoupiti hřích onoho člověka. Za&nbsp;jeho záští dávala jsem lásku svou. Bůh však smiloval se&nbsp;nade mnou a&nbsp;nepřijal oběť mého života. Teď víte vše.“</span></p>
          <p class="chunk" data-nb-ref-number="73" data-nb-words="54" data-nb-chars="333"><span class="idea" data-nb-ref-number="73" id="idea73" data-nb-words="54" data-nb-chars="333">„A&nbsp;proč neudalas raději toho člověka, toho bídníka?“ ozval se&nbsp;hlas z&nbsp;temného kouta kostela. Promluvil tak Abisaín sám. Byla to&nbsp;první slova, která pronésti dovedl. Hrůzou schvácen, když Rispu poznal, zůstal jako změněn v&nbsp;sloup bez pohybu, bez myšlenky, bez dechu. Dívka poznala ihned jeho hlas, zachvěla se, zakryla si&nbsp;tvář a&nbsp;zbledla.</span></p>
          <p class="chunk" data-nb-ref-number="74" data-nb-words="7" data-nb-chars="42"><span class="idea" data-nb-ref-number="74" id="idea74" data-nb-words="7" data-nb-chars="42">„Ano, proč neudalas jej?“ ozvaly se&nbsp;hlasy.</span></p>
          <p class="chunk" data-nb-ref-number="75" data-nb-words="27" data-nb-chars="167"><span class="idea" data-nb-ref-number="75" id="idea75" data-nb-words="27" data-nb-chars="167">Dívka obrátila uslzenou nyní tvář ke&nbsp;kříži a&nbsp;odpověděla, „Já prosila Krista, by&nbsp;mi&nbsp;dovolil zachrániti onoho muže. Nechtěla jsem a&nbsp;nechci posud jej vydati vaší pomstě.“</span></p>
          <p class="chunk" data-nb-ref-number="76" data-nb-words="9" data-nb-chars="53"><span class="idea" data-nb-ref-number="76" id="idea76" data-nb-words="9" data-nb-chars="53">„A&nbsp;proč jej šetřiti?“ křičeli vášnivě ze&nbsp;všech stran.</span></p>
          <p class="chunk" data-nb-ref-number="77" data-nb-words="16" data-nb-chars="86"><span class="idea" data-nb-ref-number="77" id="idea77" data-nb-words="16" data-nb-chars="86">„Ó, vy&nbsp;mě&nbsp;trýzníte,“ zalkala dívka, a&nbsp;tulíc se&nbsp;k&nbsp;abatyši, řekla jí: „Já milovala jej!“</span></p>
          <p class="chunk" data-nb-ref-number="78" data-nb-words="7" data-nb-chars="44"><span class="idea" data-nb-ref-number="78" id="idea78" data-nb-words="7" data-nb-chars="44">„Ubohá!“ odvětila abatyše a&nbsp;objala ji&nbsp;těsně.</span></p>
          <p class="chunk" data-nb-ref-number="79" data-nb-words="19" data-nb-chars="117"><span class="idea" data-nb-ref-number="79" id="idea79" data-nb-words="19" data-nb-chars="117">„A&nbsp;nemiluješ jej více?“ tázal se&nbsp;mroucím hlasem opět Abisaín, který více uhodl, než slyšel, co&nbsp;dívka abatyši šeptala.</span></p>
          <p class="chunk" data-nb-ref-number="80" data-nb-words="3" data-nb-chars="19"><span class="idea" data-nb-ref-number="80" id="idea80" data-nb-words="3" data-nb-chars="19">Dívka se&nbsp;vzpřímila.</span></p>
          <p class="chunk" data-nb-ref-number="81" data-nb-words="71" data-nb-chars="388"><span class="idea" data-nb-ref-number="81" id="idea81" data-nb-words="71" data-nb-chars="388">„Váhala jsem mezi ním a&nbsp;Kristem,“ řekla pak, „to jest mezi nenávistí a&nbsp;láskou. Volila jsem lásku. Utíkám se&nbsp;ke&nbsp;Kristu a&nbsp;jemu jen chci náležet. Tebe, sestro moje,“ řekla, obrátíc se&nbsp;k&nbsp;abatyši, „tebe poslal Bůh, ty&nbsp;holubice míru! Veď mě&nbsp;v&nbsp;svatý svůj dům, neboť nemám jiného teď přístřeší. Lid můj a&nbsp;rodina má&nbsp;mě&nbsp;vyvrhnou. Ale Bůh mě&nbsp;přijme. Nechť dveře tvého domu se&nbsp;za&nbsp;mnou zavřou navěky!“</span></p>
          <p class="chunk" data-nb-ref-number="82" data-nb-words="12" data-nb-chars="74"><span class="idea" data-nb-ref-number="82" id="idea82" data-nb-words="12" data-nb-chars="74">„Buď chválen Bůh!“ řekla abatyše a&nbsp;vtiskla dívce polibek vítající na&nbsp;čelo.</span></p>
          <p class="chunk" data-nb-ref-number="83" data-nb-words="16" data-nb-chars="97"><span class="idea" data-nb-ref-number="83" id="idea83" data-nb-words="16" data-nb-chars="97">Abisaín klesl k&nbsp;zemi jako zničen. Ale znova ozývaly se&nbsp;hlasy ze&nbsp;středu lidu, hlasy pochybujících.</span></p>
          <p class="chunk" data-nb-ref-number="84" data-nb-words="16" data-nb-chars="100"><span class="idea" data-nb-ref-number="84" id="idea84" data-nb-words="16" data-nb-chars="100">„Kdoví mluví-li ta&nbsp;dívka pravdu,“ voláno, „a neodvrátil-li Kristus přece se&nbsp;od&nbsp;ní&nbsp;jen s&nbsp;ošklivostí?“</span></p>
          <p class="chunk" data-nb-ref-number="85" data-nb-words="62" data-nb-chars="375"><span class="idea" data-nb-ref-number="85" id="idea85" data-nb-words="62" data-nb-chars="375">Všecko hledělo ku&nbsp;kříži, a&nbsp;hle, nový div! Noha sochy byla na&nbsp;starém místě svém, přibita hřebem ku&nbsp;dřevu kříže. Abatyše pozvedla hlas: „Lide malé víry!“ zvolala. „Proč pochybovati? Je&nbsp;vám třeba důkazů nových? Nuže, jsemť bez viny nejmenší, neb ráno zpovídala jsem se&nbsp;a&nbsp;přijala tělo Páně v&nbsp;kapli klášterní. Odvrátí-li se&nbsp;Kristus ode mne, v&nbsp;pokoře skloněné, bude to&nbsp;ošklivostí?“</span></p>
          <p class="chunk" data-nb-ref-number="86" data-nb-words="99" data-nb-chars="536"><span class="idea" data-nb-ref-number="86" id="idea86" data-nb-words="99" data-nb-chars="536">Rty její blížily se&nbsp;k&nbsp;polibku soše, a&nbsp;ejhle, zázrak se&nbsp;opakoval, a&nbsp;opakoval se&nbsp;potřetí, když starý kněz, jenž byl právě mši sloužil, se&nbsp;taktéž soše blížil, by&nbsp;ji&nbsp;celoval. Tu&nbsp;propukl celý lid v&nbsp;jásot až&nbsp;šílený. Zvěst o&nbsp;tom, co&nbsp;se&nbsp;stalo, rozlétla se&nbsp;bleskem po&nbsp;městě, všechny zvony vyzváněly jako v&nbsp;svátek největší, smyli stopy jedu svatými oleji a&nbsp;svěcenou vodou ze&nbsp;sochy a&nbsp;nosili ji&nbsp;ve&nbsp;velké slávě celým Toledem. Květy pršely na&nbsp;ni&nbsp;ze&nbsp;všech oken, dívky a&nbsp;ženy házely své šperky na&nbsp;cestu, kudy nesena byla, a&nbsp;celé město tonulo v&nbsp;radosti.</span></p>
          <p class="chunk" data-nb-ref-number="87" data-nb-words="51" data-nb-chars="296"><span class="idea" data-nb-ref-number="87" id="idea87" data-nb-words="51" data-nb-chars="296">Židé však uzavírali se&nbsp;do&nbsp;svých domů, sypali si&nbsp;popel na&nbsp;hlavy, a&nbsp;Meribál až&nbsp;nesmyslně polekán sebral poklady své a&nbsp;uprchl ve&nbsp;velikém strachu z&nbsp;Toleda, proklínaje své dítě a&nbsp;hledaje útulek mezi mohamedány v&nbsp;Andalusii. Rispa však našla domov v&nbsp;tichém klášteře, kde čekala křest a&nbsp;roucho novicek.&nbsp;–</span></p>
          <p class="chunk" data-nb-ref-number="88" data-nb-words="26" data-nb-chars="142"><span class="idea" data-nb-ref-number="88" id="idea88" data-nb-words="26" data-nb-chars="142">Otupen, zničen, zlomen vlekl se&nbsp;v&nbsp;té vřavě Abisaín domů, klesl na&nbsp;své lůžko v&nbsp;horečce rovnající se&nbsp;šílenství, a&nbsp;tak ležel téměř po&nbsp;celý měsíc.</span></p>
          <p class="chunk" data-nb-ref-number="89" data-nb-words="53" data-nb-chars="308"><span class="idea" data-nb-ref-number="89" id="idea89" data-nb-words="53" data-nb-chars="308">Uzdravoval se&nbsp;pomalu, a&nbsp;když vstal, chodil jako bez duše. Svět zdál se&nbsp;mu&nbsp;tak prázdným! Nevěděl ani dobře, co&nbsp;se&nbsp;mu&nbsp;stalo, cítil jen, že&nbsp;mu&nbsp;srdce jako ranou stále krvácí, něco jej tam pálilo jako neuhasitelný žár. Byla to&nbsp;nenávist, záští, které nebyl pomstou ukonejšil. Za&nbsp;nějaký čas začal jasněji rozjímati.</span></p>
          <p class="chunk" data-nb-ref-number="90" data-nb-words="134" data-nb-chars="798"><span class="idea" data-nb-ref-number="90" id="idea90" data-nb-words="134" data-nb-chars="798">Rispa byla tedy ztracena, byla v&nbsp;klášteře, zpronevěřila se&nbsp;svému lidu, svému Bohu, odřekla se&nbsp;svého otce, odřekla se&nbsp;své lásky. Jak jej to&nbsp;bylo tenkráte v&nbsp;kostele zkrušilo, zničilo! Ale teď neměl pro ni&nbsp;více než úsměv pohrdání, byla pro něho mrtva. Tenkráte v&nbsp;kostele přál si&nbsp;smrt, dnes ale děkoval Bohu, že&nbsp;nebyl zemřel, neb byla-li láska jeho mrtva, byla nenávist jeho a&nbsp;žízeň po&nbsp;pomstě na&nbsp;tom, jenž vše jeho hoře způsobil, tím živější, tím vzrušující, tím ostřeji bodající, tím silněji pohánějící jej k&nbsp;nějakému činu plnému nejkrutější vášně. Příčinou všeho žalu, všeho utrpení byl Kristus. Och, boj mezi Abisaínem a&nbsp;lživým prorokem na&nbsp;kříži nebyl ještě u&nbsp;konce! A&nbsp;zjevil-li se&nbsp;obraz Ježíšův, tak nenáviděný, náruživé jeho duši, opakoval opět a&nbsp;opět dávnou hrozbu svou: „My se&nbsp;ještě shledáme!“&nbsp;–</span></p>
          <p class="chunk" data-nb-ref-number="91" data-nb-words="563" data-nb-chars="3260"><span class="idea" data-nb-ref-number="91" id="idea91" data-nb-words="563" data-nb-chars="3260">Jednoho dne vyšel Abisaín na&nbsp;dalekou, dalekou vycházku podél Taja, směrem k&nbsp;Talaveře de&nbsp;la&nbsp;Reina. Radoval se&nbsp;z&nbsp;toho, jak mu&nbsp;přibývalo sil. Když přišel do&nbsp;strmých, holých roklí, spatřil sluj, tměla se&nbsp;mu&nbsp;vstříc, jako by&nbsp;jej do&nbsp;svého stínu k&nbsp;odpočinku zvala. Byla poněkud stranou od&nbsp;cesty a&nbsp;kolkolem skalnatá poušť. Od&nbsp;prahu jeskyně byla překvapující vyhlídka mezi dvěma úbočinama daleko do&nbsp;niv toledských, kde v&nbsp;mlze vzdálenosti se&nbsp;věže a&nbsp;kupole města zjevily. Abisaín vešel do&nbsp;sluje a&nbsp;usnul zakrátko. Když se&nbsp;probudil, bylo hluboké šero a&nbsp;cítil chlad. Sebral velkou náruč suchého roští a&nbsp;zvadlých travin a&nbsp;zapálil si&nbsp;oheň. Clonou vzplanulé vatry hleděl na&nbsp;smrákavé nebe a&nbsp;jevící se&nbsp;tam jednotlivé hvězdy. Nepamatoval se&nbsp;dobře, co&nbsp;se&nbsp;mu&nbsp;bylo právě zdálo, ale měl mlhavé o&nbsp;tom ponětí, že&nbsp;sen jeho byl pln velkých starozákonních vidin. Zahloubal se&nbsp;do&nbsp;myšlenek a&nbsp;horečka, která jím byla po&nbsp;celou dobu choroby jeho tak lomcovala, začínala se&nbsp;mu&nbsp;vraceti, začínala se&nbsp;ho&nbsp;pomalu opět zmocňovati. Myšlenky jeho nabývaly neurčitého sice, ale zvláštního vzletného rázu. Z&nbsp;mlhy zapomenutých, před chvílí teprve prosnilých snů nořila se&nbsp;mu&nbsp;gigantická postava proroka Eliáše. Viděl ohromný, nadlidský zjev v&nbsp;celé temné velikosti čnící nějaké hory a&nbsp;bylo mu&nbsp;v&nbsp;té jeskyni, jako by&nbsp;sám v&nbsp;sluji na&nbsp;Horebu dlel. Tak asi dívaly se&nbsp;tenkráte hvězdy na&nbsp;Eliáše též jako nyní na&nbsp;něj, tak bušilo prorokovi asi srdce a&nbsp;kolovala v&nbsp;žilách nepokojně, vzrušeně krev, když mu&nbsp;vnitřní vnukl hlas, že&nbsp;Jahve v&nbsp;celé velebnosti své půjde kolem Horebu! A&nbsp;Eliáš vyšel z&nbsp;jeskyně, a&nbsp;hle, temná bouře, plná děsu a&nbsp;hukotu valila se&nbsp;nebem! Hora se&nbsp;třásla, skály pukaly, hromy řvaly: ale Bůh nebyl v&nbsp;té bouři! Pak trhalo hrůzyplné zemětřesení základem světa, zdálo se, že&nbsp;vše se&nbsp;kácí nazpět v&nbsp;pusté nic: ale Boha nebylo v&nbsp;tom kataklyzmu! Pak pršel oheň z&nbsp;nebes, jako by&nbsp;zemi pohltiti chtěl, ale Bůh nebyl v&nbsp;tom požáru oblohy! Tu, slyš, ozývá se&nbsp;tichý, tichý van a&nbsp;Eliáš se&nbsp;zachvěl, hrůza větší než před bouří, než před ohněm, než před zemětřesením jej schvátila, zahalil tvář pláštěm svým, by&nbsp;nezhynul, neb v&nbsp;šepotu tom nezemském poznal, že&nbsp;se&nbsp;tajil, že&nbsp;se&nbsp;skrýval Jahve! Abisaín prožil všechnu tu&nbsp;hrůzu posvátnou nyní v&nbsp;několika okamžicích jako prorok sám a&nbsp;hleděl, chvěje se, pátravě, nevěděl po&nbsp;čem, do&nbsp;prázdna. Oheň zhasínal, clona dýmu stála mezi ním a&nbsp;otvorem sluje, a&nbsp;kouřem viděl, že&nbsp;hvězdy se&nbsp;topily v&nbsp;přívalu mračen. Slyšel hučení a&nbsp;fičení větru a&nbsp;svět měl vzezření nezemské. Abisaín cítil cosi jako dech člověka na&nbsp;své tváři, vlasy se&nbsp;mu&nbsp;ježily a&nbsp;náhlý mráz šel jako ledová jiskra celým jeho tělem. Abisaín myslil, že&nbsp;šílí, neb hle, zjev Kristův, jak jej znal z&nbsp;kostela poustevny Kříže, přicházel šerem jako paprsek, byl bledý, slabě zářící jako zamlžená luna, ramena jeho byla rozpřáhlá, přicházel blíž a&nbsp;blíže, přesladký čar linul z&nbsp;jeho smutných očí a&nbsp;vnikal Abisaínovi až&nbsp;do&nbsp;srdce, rty jeho dotýkaly se&nbsp;téměř jeho rtů jako polibkem a&nbsp;hučením vánku větru a&nbsp;duněním blížící se&nbsp;bouře šel ten tichý, tichý van jak na&nbsp;Horebu, a&nbsp;hlas v&nbsp;něm tajeplný šeptal: „Pojď v&nbsp;náruč mou a&nbsp;zahalím tě&nbsp;pláštěm lásky své! Slitování moje jest hlubší než tůň moře, než bezdno neobsáhlých nebes! Jsem tichý jako holubice, však van mého hlasu, hlas mé&nbsp;lásky překoná hukot větrů a&nbsp;vřavu bouří a&nbsp;víření vášní pekel!“</span></p>
          <p class="chunk" data-nb-ref-number="92" data-nb-words="28" data-nb-chars="180"><span class="idea" data-nb-ref-number="92" id="idea92" data-nb-words="28" data-nb-chars="180">Rty Kristovy byly už&nbsp;na&nbsp;rtech hrůzou zkamenělého Abisaína. Sebral všechny své síly, ucouvl a&nbsp;vzkřikl jako smyslů zbaven: „Zpět, prokletý! Zpět, příšero pekel, o&nbsp;nichž se&nbsp;zmiňuješ!“</span></p>
          <p class="chunk" data-nb-ref-number="93" data-nb-words="97" data-nb-chars="572"><span class="idea" data-nb-ref-number="93" id="idea93" data-nb-words="97" data-nb-chars="572">Vrhl sebou na&nbsp;zem, tloukl čelem o&nbsp;skálu. Vyskočil. Zjev byl zmizel. Oddychl si, ale vlasy jeho byly posud zježeny. Prchal ze&nbsp;sluje. Nebe bylo nyní černé jako jeho nenávist, blýskavice zjevovala občas zsinalý při jejím světle kraj a&nbsp;v&nbsp;dáli duněly hromy. Abisaín dal se&nbsp;do&nbsp;šíleného útěku. Prchal nivou podél hučící řeky a&nbsp;nezastavil se&nbsp;dříve než u&nbsp;samého mostu de&nbsp;Alcántara, kde bez dechu klesl. Nebe se&nbsp;otevřelo dokořán, fialový jas zaplavil na&nbsp;okamžik obzor a&nbsp;Abisaín viděl v&nbsp;té strašidelné záři Toledo strmícími věžemi a&nbsp;valy se&nbsp;na&nbsp;obloze rýsovat jako gigantický přízrak.</span></p>
          <p class="chunk" data-nb-ref-number="94" data-nb-words="69" data-nb-chars="410"><span class="idea" data-nb-ref-number="94" id="idea94" data-nb-words="69" data-nb-chars="410">Povstal jako ve&nbsp;snu a&nbsp;šel, jako by&nbsp;nějakého neznámého pokynu poslechl. Byl brzy v&nbsp;městě, chodil ulicemi, nevěděl kterými, byl jako omámen tím hučením větru, tím duněním bouře stále blíže a&nbsp;blíže přicházející. Byla už&nbsp;úplná noc, ulice byly prázdné, domy zavřené a&nbsp;nikde světla. Náhle ale šlehla mu&nbsp;záře do&nbsp;očí, když zahnul za&nbsp;roh malého náměstí. Abisaín vzkřikl a&nbsp;zaťal pěst: stál před kostelem Krista Světlého!</span></p>
          <p class="chunk" data-nb-ref-number="95" data-nb-words="44" data-nb-chars="246"><span class="idea" data-nb-ref-number="95" id="idea95" data-nb-words="44" data-nb-chars="246">Lampa kmitala před zázračným krucifixem a&nbsp;Kristus bledý otví­ral mu&nbsp;náruč svou tak vstříc jako v&nbsp;té hrozné vidině ve&nbsp;sluji. Oči jeho zdály se&nbsp;vlhké slzami, bezbarvé rty jeho zdály se, že&nbsp;šeptaly: „Pojď na&nbsp;mé&nbsp;srdce a&nbsp;zahalím tě&nbsp;pláštěm lásky své!“</span></p>
          <p class="chunk" data-nb-ref-number="96" data-nb-words="20" data-nb-chars="141"><span class="idea" data-nb-ref-number="96" id="idea96" data-nb-words="20" data-nb-chars="141">„Nazarejský lháři,“ zvolal Abisaín, „myslíš, že&nbsp;zvítězíš svým pokryteckým úsměvem? Nejsem slaboduchý jako Rispa! Voláš mě&nbsp;k&nbsp;sobě? Nuže, jdu!“</span></p>
          <p class="chunk" data-nb-ref-number="97" data-nb-words="71" data-nb-chars="374"><span class="idea" data-nb-ref-number="97" id="idea97" data-nb-words="71" data-nb-chars="374">Vrazil do&nbsp;kostela, byl tak zuřivý, že&nbsp;se&nbsp;ani neohlédl, je-li sám, pádil rovnou ke&nbsp;krucifixu, tasil dýku svou a&nbsp;ponořil ji&nbsp;až&nbsp;po&nbsp;jilec soše do&nbsp;boku. Tu&nbsp;zazněl z&nbsp;kříže bolestný výkřik, socha sebou zachvěla, spadla s&nbsp;rachotem těžce na&nbsp;oltář a&nbsp;kácela se&nbsp;z&nbsp;něho na&nbsp;dlažbu. Lampu strhla s&nbsp;sebou, ta&nbsp;se&nbsp;roztříštila a&nbsp;zhasla. Tmou nesl se&nbsp;těžký vzdech a&nbsp;pak bylo ticho jako v&nbsp;hrobě.</span></p>
          <p class="chunk" data-nb-ref-number="98" data-nb-words="27" data-nb-chars="158"><span class="idea" data-nb-ref-number="98" id="idea98" data-nb-words="27" data-nb-chars="158">Abisaín sedl na&nbsp;zem za&nbsp;sloup a&nbsp;halil se&nbsp;těsně do&nbsp;pláště. Nejdříve cítil leknutí, pak vítězoslávu a&nbsp;divokou radost. Skolil toho nazarejce<a href="./resources/undefined">10</a> v&nbsp;prach! Zabil jej!</span></p>
          <p class="chunk" data-nb-ref-number="99" data-nb-words="269" data-nb-chars="1502"><span class="idea" data-nb-ref-number="99" id="idea99" data-nb-words="269" data-nb-chars="1502">Zachvěl sebou. Což byl opravdu spáchal vraždu? Chtěl skácet modlu, a&nbsp;teď bylo mu, jak by&nbsp;byl zabil člověka a&nbsp;všechny hrůzy spáchaného zločinu se&nbsp;zmocňovaly jeho duše. Tělo jeho se&nbsp;třáslo, zuby mu&nbsp;cvakaly, a&nbsp;nebylo to&nbsp;strachem. Bylo mu, jako by&nbsp;náhle v&nbsp;nitru jeho se&nbsp;otvíraly neznámé mu&nbsp;posud propasti, svět, Bůh, lidé, jeho nejvlastnější já, vše stálo náhle v&nbsp;jiném světle, s&nbsp;jinou tváří před žasnoucí jeho duší. Čím byl dříve celému světu? Ničím! A&nbsp;teď bylo mu, jako by&nbsp;byl zločin až&nbsp;k&nbsp;nebi strmícím podstavcem, na&nbsp;kterém stál, a&nbsp;každý, kdo včera ještě bez nejmenšího zájmu kolem něho šel, upíral teď vzrušen, udiven, dychtiv na&nbsp;něho zrak! Celý svět měnil se&nbsp;v&nbsp;jediný olbřímý prst, a&nbsp;ten prst ukazoval na&nbsp;něho! Nikdy neměl ani život, ani smrt, ani lidé, ani Bůh ten pro něho vážný význam jako v&nbsp;tom okamžiku, ten určitý obrys, tu&nbsp;zarážející pravdivost! Ten mžik, když nůž do&nbsp;boku Krista Světlého vrazil, byl vlastně celý jeho život! Co&nbsp;bylo předtím, nebylo než dětskou hrou, a&nbsp;co mohlo ještě býti po&nbsp;něm? Nic už, nic! Zločin! Hřích! Hřích? Co&nbsp;to&nbsp;jest? Kletba, nebo požehnání? Abisaínovi zdálo se, že&nbsp;to&nbsp;největším blahem, nejsilnějším kouzlem, že&nbsp;to&nbsp;více než modlitba. Nic nebylo jej nikdy tak bezprostředně před samou tvář Boha pošinulo jako tato vražda! Stál před Bohem nyní! Hřích táhl jej před boží tvář, jako oheň Eliáše táhl zaživa v&nbsp;samá nebesa. Bylo to&nbsp;divné, ale koho Bůh volá k&nbsp;sobě, tomu dá&nbsp;padnouti v&nbsp;těžký hřích, odlučuje jej tak od&nbsp;lidí ostatních, by&nbsp;na&nbsp;zvláštním o&nbsp;sobě místě stál!&nbsp;–&nbsp;–&nbsp;–</span></p>
          <p class="chunk" data-nb-ref-number="100" data-nb-words="39" data-nb-chars="217"><span class="idea" data-nb-ref-number="100" id="idea100" data-nb-words="39" data-nb-chars="217">Tak rozjímal Abisaín a&nbsp;necítil, že&nbsp;ne&nbsp;hřích, ne&nbsp;zločin, ale velká kajícnost po&nbsp;tom hříchu, po&nbsp;tom zločinu, padlého člověka před boží šine tvář. Ta&nbsp;kajícnost však posud se&nbsp;neozývala v&nbsp;něm. V&nbsp;nitru jeho burácela bouř.&nbsp;–</span></p>
          <p class="chunk" data-nb-ref-number="101" data-nb-words="41" data-nb-chars="245"><span class="idea" data-nb-ref-number="101" id="idea101" data-nb-words="41" data-nb-chars="245">A&nbsp;i venku zuřila bouř. Déšť lil se&nbsp;jako potopa, blesky osvětlovaly město brzy modře, brzy fialově, brzy rudě, vítr skuhral, vyl, zuřil a&nbsp;lkal. Konečně ale utišil se&nbsp;vichr, přestával déšť, mraky se&nbsp;roz­prchávaly a&nbsp;hvězdy začaly mezi nimi kmitati.</span></p>
          <p class="chunk" data-nb-ref-number="102" data-nb-words="80" data-nb-chars="466"><span class="idea" data-nb-ref-number="102" id="idea102" data-nb-words="80" data-nb-chars="466">Abisaín vstal, rozvaha a&nbsp;klidná mysl začaly se&nbsp;v&nbsp;něm ozývati, rozechvění jeho usínalo jako ta&nbsp;bouře venku a&nbsp;ten vítr. Abisaín učinil krok a&nbsp;zavadil nohou o&nbsp;strženého Krista. Nevěděl proč, ale pro celý svět nebyl by&nbsp;se&nbsp;na&nbsp;něho podíval. Couvl k&nbsp;sloupu zpět, ale za&nbsp;chvíli, naopak, zmocnila se&nbsp;ho&nbsp;zvědavost podívati se&nbsp;na&nbsp;tu&nbsp;umučenou tvář. Ale bylo úplně tma a&nbsp;nerozeznal ničeho. Vyšel před kostel. Všude prázdno, všude pusto, ticho. Vítr osušoval veliké kameny dlažby.</span></p>
          <p class="chunk" data-nb-ref-number="103" data-nb-words="163" data-nb-chars="928"><span class="idea" data-nb-ref-number="103" id="idea103" data-nb-words="163" data-nb-chars="928">„Půjdu domů,“ řekl si&nbsp;Abisaín. Pak ale vrátil se&nbsp;do&nbsp;kostela. Hmatal potmě a&nbsp;rozjímal: Nechá-li sochu zde ležet, bude opět pověšena na&nbsp;oltář s&nbsp;novou poctou, a&nbsp;nebude pak čin jeho marný? Jak mohl býti tak pošetilým a&nbsp;myslit si, že&nbsp;spáchal vraždu? Což dřevo lze zabíti? To&nbsp;lze pouze spáliti, chceme-li je&nbsp;zničit, a&nbsp;to učiní. Pak bude po&nbsp;zázraku. Zasmál se. Hmatal opět po&nbsp;soše, až&nbsp;ji&nbsp;našel, pozvedl ji, vzal ji&nbsp;na&nbsp;záda, přikryl ji&nbsp;i&nbsp;sebe pláštěm svým a&nbsp;chvátal na&nbsp;ulici. Nikde nebyl stín živého tvora. Abisaín kráčel rychle, socha nebyla těžká. Bezpečně dosáhl náměstí Valdecaleros, otevřel si&nbsp;dům klíčem, který u&nbsp;sebe choval, pádil po&nbsp;schodech vzhůru a&nbsp;vešel konečně v&nbsp;svou komnatu. Tam teprve cítil, jak velice byl unaven. Hodil sochu na&nbsp;zem, přikryl ji&nbsp;pláštěm, a&nbsp;nerozsvítiv ani světla, odhodil částečně svůj šat a&nbsp;vrhl se&nbsp;na&nbsp;lůžko. Víčka jeho zavřela se&nbsp;okamžitě a&nbsp;těžký spánek přikvačil a&nbsp;zbavil jej vědomí. Ležel jako kámen.</span></p>
          <p class="chunk" data-nb-ref-number="104" data-nb-words="107" data-nb-chars="599"><span class="idea" data-nb-ref-number="104" id="idea104" data-nb-words="107" data-nb-chars="599">Neprobudil se, až&nbsp;když mu&nbsp;paprsky slunce do&nbsp;komnaty nezakrytým oknem vnikaly a&nbsp;když jakési hučení jako vzdálených rozbouřených vod mu&nbsp;přicházelo v&nbsp;sluch. Nevzpamatoval se&nbsp;hned, co&nbsp;se&nbsp;s&nbsp;ním bylo dálo, měl jen pocit, že&nbsp;něco neobyčejného vězelo jaksi ve&nbsp;vzduchu, že&nbsp;něco nezvyklého v&nbsp;něm se&nbsp;ozývá. Zatím valila se&nbsp;vřava na&nbsp;ulici blíž a&nbsp;blíže, řvalo to&nbsp;pod samými okny jako příboj povodně a&nbsp;z&nbsp;temného hluku zněly výkřiky: „El Cristo de&nbsp;la&nbsp;Luz! El&nbsp;Cristo de&nbsp;la&nbsp;Luz!“ Tu&nbsp;vrátilo se&nbsp;bleskem vědomí do&nbsp;jeho duše, celý včerejšek stál náhle jasně a&nbsp;živě před ním, vyskočil z&nbsp;lože v&nbsp;jakémsi neurčitém leknutí.</span></p>
          <p class="chunk" data-nb-ref-number="105" data-nb-words="5" data-nb-chars="31"><span class="idea" data-nb-ref-number="105" id="idea105" data-nb-words="5" data-nb-chars="31">„Což uhodla ta&nbsp;luza?“ zašeptal.</span></p>
          <p class="chunk" data-nb-ref-number="106" data-nb-words="29" data-nb-chars="169"><span class="idea" data-nb-ref-number="106" id="idea106" data-nb-words="29" data-nb-chars="169">Vtom ale byla chodba už&nbsp;zaplavena davem, dveře jeho, vypáčeny, letěly v&nbsp;komnatu, a&nbsp;na sta očí, plných záští, plných hrůzy, plných hrozeb, upírala se&nbsp;na&nbsp;bledou jeho tvář.</span></p>
          <p class="chunk" data-nb-ref-number="107" data-nb-words="17" data-nb-chars="103"><span class="idea" data-nb-ref-number="107" id="idea107" data-nb-words="17" data-nb-chars="103">„Co mi&nbsp;chcete?“ tázal se&nbsp;těch, kteří nejpřednější jej za&nbsp;prsa popadali, jako by&nbsp;jej rozsápati dychtili.</span></p>
          <p class="chunk" data-nb-ref-number="108" data-nb-words="25" data-nb-chars="137"><span class="idea" data-nb-ref-number="108" id="idea108" data-nb-words="25" data-nb-chars="137">„Přiznej se&nbsp;k&nbsp;svému zločinu!“ řval dav a&nbsp;tisíc pěstí v&nbsp;pokoji, na&nbsp;chodbě, na&nbsp;schodišti, až&nbsp;dole na&nbsp;ulici vznášelo se&nbsp;vzhůru, jemu vstříc.</span></p>
          <p class="chunk" data-nb-ref-number="109" data-nb-words="4" data-nb-chars="32"><span class="idea" data-nb-ref-number="109" id="idea109" data-nb-words="4" data-nb-chars="32">„Nerozumím,“ zajíkal se&nbsp;Abisaín.</span></p>
          <p class="chunk" data-nb-ref-number="110" data-nb-words="93" data-nb-chars="532"><span class="idea" data-nb-ref-number="110" id="idea110" data-nb-words="93" data-nb-chars="532">„Tož vysvětlím ti,“ řekl alkalde<a href="./resources/undefined">11</a> toledský, který se&nbsp;nyní davem prodíral a&nbsp;jejž byli probudili, když se&nbsp;celé město při úsvitu bouřilo. „Přicházíme tě&nbsp;zatknouti a&nbsp;povlečeme tě&nbsp;před soud. Proč? Ty&nbsp;dobře víš. Oltář v&nbsp;kostele Krista Světlého je&nbsp;zbrocen krví a&nbsp;svatá socha zmizela z&nbsp;kříže. Ty´s rouhavě ji&nbsp;nožem ranil a&nbsp;pak jsi ji&nbsp;odnesl! Nezapírej, vrahu samého Boha! Od&nbsp;oltáře vede stopa krve ulicemi až&nbsp;před tvůj dům, schodiště tvoje je&nbsp;znamenáno krví, práh tvůj je&nbsp;jí&nbsp;zbrocen a&nbsp;ruce tvoje též, jak tvoje roucho, jak zde tvůj plášť!“</span></p>
          <p class="chunk" data-nb-ref-number="111" data-nb-words="28" data-nb-chars="148"><span class="idea" data-nb-ref-number="111" id="idea111" data-nb-words="28" data-nb-chars="148">S&nbsp;těmi slovy pozvedl plášť ležící na&nbsp;zemi, a&nbsp;hle, ve&nbsp;velké louži krve ležel Kristus Světlý a&nbsp;ústa jeho rány v&nbsp;boku ronila krůpěje jako jasné rubíny!</span></p>
          <p class="chunk" data-nb-ref-number="112" data-nb-words="25" data-nb-chars="135"><span class="idea" data-nb-ref-number="112" id="idea112" data-nb-words="25" data-nb-chars="135">Tu&nbsp;zahalil Abisaín svou tvář a&nbsp;věděl, že&nbsp;byl ztracen. Jen s&nbsp;namáháním jej uchránil alkalde od&nbsp;zuřivosti lidu a&nbsp;odvedl jej do&nbsp;vě­zení.&nbsp;–</span></p>
          <p class="chunk" data-nb-ref-number="113" data-nb-words="80" data-nb-chars="476"><span class="idea" data-nb-ref-number="113" id="idea113" data-nb-words="80" data-nb-chars="476">Svatá socha nesena procesím celým městem při hlaholu všech zvonů, tisíce a&nbsp;tisíce světel ji&nbsp;ozařovalo, dým vůní halil ji&nbsp;stále v&nbsp;modrá oblaka a&nbsp;celé obyvatelstvo leželo na&nbsp;kolenou při pění hymnu, když krucifix slavnostně opět na&nbsp;staré své místo postaven byl. Ten samý den vydali Abisaína neslýchaným mukám. Celé jeho tělo bylo jedna rána a&nbsp;jediná kost v&nbsp;něm nezůstala celá. Uprostřed svých bolestí povznesl Abisaín očí k&nbsp;nebi a&nbsp;z&nbsp;úst jeho vyšlo velké volání: „Eliáši! Eliáši!“</span></p>
          <p class="chunk" data-nb-ref-number="114" data-nb-words="54" data-nb-chars="369"><span class="idea" data-nb-ref-number="114" id="idea114" data-nb-words="54" data-nb-chars="369">Tu&nbsp;zakmitlo se&nbsp;něco jako chomáč nejbělejších hvězd a&nbsp;před jeho zraky snesl se&nbsp;oblak plný duhové záře a&nbsp;z&nbsp;linoucího se&nbsp;světla vystoupil Kristus, zbrocený krví, s&nbsp;úsměvem nevýslovně sladkým, neskonale dobrým, plným nejvyššího slitování, a&nbsp;kolem něho vířily milióny andělů prostorem bezmezným a&nbsp;kryly celý blankyt nebes průhlednými svými, slunotřpytnými duhovými perutěmi.</span></p>
          <p class="chunk" data-nb-ref-number="115" data-nb-words="11" data-nb-chars="69"><span class="idea" data-nb-ref-number="115" id="idea115" data-nb-words="11" data-nb-chars="69">„Přišel jsi ve&nbsp;vítězoslávě posmívati se&nbsp;mým mukám?“ tázal se&nbsp;Abisaín.</span></p>
          <p class="chunk" data-nb-ref-number="116" data-nb-words="44" data-nb-chars="270"><span class="idea" data-nb-ref-number="116" id="idea116" data-nb-words="44" data-nb-chars="270">„Přišel jsem bolest tvou konejšiti a&nbsp;záští tvoje hasiti,“ odpověděl božský zjev a&nbsp;chýlil se&nbsp;nad trpícím člověkem, a&nbsp;krev, která z&nbsp;boku jeho na&nbsp;mučedníka padala, změnila muka jeho v&nbsp;pocit přesladký. Cos jako neskonalé blaho zmocňovalo se&nbsp;duše i&nbsp;těla umírajícího Abisaína.</span></p>
          <p class="chunk" data-nb-ref-number="117" data-nb-words="7" data-nb-chars="43"><span class="idea" data-nb-ref-number="117" id="idea117" data-nb-words="7" data-nb-chars="43">„Ty krvácíš,“ řekl, „kdo poranil tě&nbsp;znova?“</span></p>
          <p class="chunk" data-nb-ref-number="118" data-nb-words="154" data-nb-chars="850"><span class="idea" data-nb-ref-number="118" id="idea118" data-nb-words="154" data-nb-chars="850">„Ten lid, jenž jásá nad tvým mučením a&nbsp;jménem mým tě&nbsp;trýzní! Pokud bude na&nbsp;světě záští, nepřestanou rány moje krvácet. Každé slovo proklínající bližního je&nbsp;rána v&nbsp;moje srdce, každá nenávist nová na&nbsp;mně vražda! Tvá divá zloba a&nbsp;žhavý hněv tvůj způsobily trysknutí krve z&nbsp;mého boku tenkráte v&nbsp;kostele, ne&nbsp;rána tvého nože v&nbsp;obraz můj. Ach, co&nbsp;krve vyronil jsem od&nbsp;počátku věků! Neb láska moje krvácela dříve, než na&nbsp;kříž tělo moje přibili. Láska moje byla s&nbsp;Hospodinem Bohem tvým, dříve než byly časy, prve než byla země, prve než hory založeny byly, než moře oplývala vodami! Když klenul Bůh nebesa nad propasti, byla s&nbsp;ním, když dal vystupovat oblakům na&nbsp;výsost, byla s&nbsp;ním, když ukládal řekám směr, byla s&nbsp;ním! Když vdechl duši Adamovi, byla s&nbsp;ním! A&nbsp;láska moje od&nbsp;věků do&nbsp;věků krvá­cí! Celý svět jest jí&nbsp;zatopen! Hleď kolem sebe, co&nbsp;té&nbsp;krve proudí!“</span></p>
          <p class="chunk" data-nb-ref-number="119" data-nb-words="44" data-nb-chars="232"><span class="idea" data-nb-ref-number="119" id="idea119" data-nb-words="44" data-nb-chars="232">A&nbsp;zraky Abisaínovy měly sílu zraků archandělů a&nbsp;cherubů, a&nbsp;viděl, že&nbsp;všechno světlo světů bylo vlastně krví Kristovou, jí&nbsp;že&nbsp;pájelo se&nbsp;slunce a&nbsp;všechny hvězdy jí&nbsp;že&nbsp;se&nbsp;živily a&nbsp;země pila ji, by&nbsp;kvetla, a&nbsp;vesmír bez konce v&nbsp;ní tonul!</span></p>
          <p class="chunk" data-nb-ref-number="120" data-nb-words="32" data-nb-chars="198"><span class="idea" data-nb-ref-number="120" id="idea120" data-nb-words="32" data-nb-chars="198">„A&nbsp;já tě&nbsp;nenáviděl, nenáviděl věčnou lásku!“ šeptal Abisaín a&nbsp;slzy nesmírné kajícnosti, žhoucí jako peklo, tekly mu&nbsp;po&nbsp;tváři. „Jak můžeš nade mnou se&nbsp;smilovati?“ zaúpěl. „Jak mohl bys mi&nbsp;odpouštět?“</span></p>
          <p class="chunk" data-nb-ref-number="121" data-nb-words="122" data-nb-chars="680"><span class="idea" data-nb-ref-number="121" id="idea121" data-nb-words="122" data-nb-chars="680">„Tvá nenávist byla cos jak skrytá láska,“ těšil jej Spasitel, „láska, které jsi nerozuměl a&nbsp;která tě&nbsp;zmatkem plnila. Ty&nbsp;vzpíral jsi se&nbsp;proti ní, neb zdála se&nbsp;ti&nbsp;hříchem. Tvá nenávist plynula z&nbsp;lásky k&nbsp;tomu, co&nbsp;se&nbsp;ti&nbsp;zdálo pravdou nejsvětější, a&nbsp;nenávist tvá byla proto sama svatá! Nenávist taková budí lásku a&nbsp;více miluje ji&nbsp;Bůh než tupou k&nbsp;velkým věcem lhostejnost! Abisaíne, ty&nbsp;jednou řekls: My&nbsp;se&nbsp;shledáme! A&nbsp;já ti&nbsp;odpověděl: My&nbsp;se&nbsp;shledáme! A&nbsp;ejhle, my&nbsp;se&nbsp;shledali, neb tys mě&nbsp;našel, mě, jenž vyšel tebe hledati. Ty&nbsp;poznals nyní, že&nbsp;všechna nenávist jest omylem! Pramen její prýští tak blízko pramene lásky! Pojď se&nbsp;mnou v&nbsp;ráj té&nbsp;lásky, duše ubohá a&nbsp;dlouho ve&nbsp;tmách bloudící!“</span></p>
          <p class="chunk" data-nb-ref-number="122" data-nb-words="78" data-nb-chars="472"><span class="idea" data-nb-ref-number="122" id="idea122" data-nb-words="78" data-nb-chars="472">A&nbsp;zjev, jako tenkráte v&nbsp;sluji, sunul se&nbsp;blíže jako hvězdný paprslek a&nbsp;rty jeho hledaly rty umučeného Abisaína. Cítil rájský jeho dech a&nbsp;zachvěl se&nbsp;blahem. „Já tě&nbsp;miluji,“ šeptal v&nbsp;touze nesmírné Abisaín, a&nbsp;Kristův polibek míru padl na&nbsp;jeho rty jak tichý květ. Blaho hlubší než modrá propast nebes schvátilo duši Abisaínovu, vířila vzhůru s&nbsp;proudem andělů, mezitímco rozsápané jeho tělo, krvavý cár, na&nbsp;zemi leželo a&nbsp;lid kolem pěstě pozvedal a&nbsp;pomstychtivě kletby pronášel.</span></p>
          <hr>
          <p class="chunk" data-nb-ref-number="123" data-nb-words="7" data-nb-chars="46"><span class="idea" data-nb-ref-number="123" id="idea123" data-nb-words="7" data-nb-chars="46"><a href="./resources/undefined">8</a> Mesiáš, židy očekávaný vykupitel. Pozn. red.</span></p>
          <p class="chunk" data-nb-ref-number="124" data-nb-words="9" data-nb-chars="63"><span class="idea" data-nb-ref-number="124" id="idea124" data-nb-words="9" data-nb-chars="63"><a href="./resources/undefined">9</a> Theorie… jeptišek – slavnostní poselstvo, skupina. Pozn. red.</span></p>
          <p class="chunk" data-nb-ref-number="125" data-nb-words="23" data-nb-chars="136"><span class="idea" data-nb-ref-number="125" id="idea125" data-nb-words="23" data-nb-chars="136"><a href="./resources/undefined">10</a> Člen sekty židovských křesťanů, která prohlašovala Starý zákon za&nbsp;pramen víry i&nbsp;pro křesťany; mezi ně&nbsp;byl počítán i&nbsp;Ježíš. Pozn. red.</span></p>
          <p class="chunk" data-nb-ref-number="126" data-nb-words="6" data-nb-chars="35"><span class="idea" data-nb-ref-number="126" id="idea126" data-nb-words="6" data-nb-chars="35"><a href="./resources/undefined">11</a> Starosta města, sudí. Pozn. red.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tri_legendy_o_krucifixu_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>