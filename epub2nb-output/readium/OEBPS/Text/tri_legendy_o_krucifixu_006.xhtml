<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>tri_legendy_o_krucifixu-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="tri_legendy_o_krucifixu-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola">Inultus <br/><span class="CharOverride-1">Legenda pražská</span></p>
			<p class="MLP_text_bez1radku ParaOverride-1">Bylo to asi dvacet let po bitvě na Bílé hoře.</p>
			<p class="MLP_text ParaOverride-1">Byl večer krásný. Slunce zapadalo za Petřínem. Hradčany plály v&#160;růžovém svitu, Vltava zdála se řekou z&#160;temného tekutého jantaru. Karlův most hemžil se lidmi, koňmi, kočáry. Byl to nádherný obraz. Co tu jezdilo na ohnivých ořích, v&#160;bohatém kroji šlechticů, těch hrdých, skvělých cizích vetřelců, zaujímajících místa a&#160;práva oloupených domácích rodů, co jich tu jezdilo těch druhých, těch zrádných, prokletých, pocházejících z&#160;české krve, kterou byli zapřeli a&#160;zaprodali za jidášský groš! Byl to nádherný obraz. V&#160;pozlacených těžkých karosách<span class="CharOverride-2"><span id="footnote-006-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-006">1</a></span></span> slunili se preláti, jejichž vrátní by nebyli Spasitele do domu pustili, kdyby chud a&#160;bos u&#160;nich byl zaklepal, pyšnily se krásné dámy v&#160;hedvábí a&#160;zlatohlavu, v&#160;jejichž prázdných duších nebylo jediného pravého ženského hnutí. Mezi koňmi a&#160;kočáry tlačili se měšťané, tuční, věčně spokojení, plní-li se jejich měšec a&#160;jde-li jim oběd k&#160;duhu. Vyplňovali klidní ti občané vhodně prázdno mezi kočáry a&#160;koňmi a&#160;doplňovali důstojně skvělý ten obraz, jenž měl jedinou jen skvrnu. Byla to tlupa rozedraných žebráků blízko staroměstské věže mostní. Ti byli české zemi věrni zůstali, oni, tou dobou její symbol, byli jí věrni zůstali jako bída a&#160;slzy a&#160;utrpení, které z&#160;hranic jejích stěhovat se nechtějí.</p>
			<p class="MLP_text ParaOverride-1">Zraky krásných paní, hrdých šlechticů, tučných měšťanů nezavadily hrubě o&#160;ten dav vychrtlých, zbědovaných postav, a&#160;zabloudily-li oči jejich náhodou k&#160;nim, odvracely se rychle od neladného obrazu. Jen sem tam podala jim některá z&#160;pěšky chodících, v&#160;smutku oděných žen nějakou almužnu. Žebráci ti seděli na dlažbě, tulili se k&#160;sobě, staří, slepí, malomocní, v&#160;cárech, jako jediná rodina: společná jejich matka byla nevýslovná bída.</p>
			<p class="MLP_text ParaOverride-1">Nedaleko té skupiny zastavil se nyní mladý muž. Šat jeho byl o&#160;málo lepší než jejich, ač o&#160;mnoho čistší, a&#160;tvář jeho byla bledá a&#160;zubožená jako jejich. Ale přesto byl až ku podivu spanilý. Rysy jeho obličeje byly ideálně krásné, dlouhé vlasy a&#160;měkký jeho vous měly barvu temného zlata, oči jeho tmavé byly blouznivé a&#160;zářily kouzlem záhadného smutku, byly hluboké a&#160;byly vlahé jako slzou. Kol úst byl úsměv plný utrpení. Hleděl chvíli na žebráky, hledal něco v&#160;prázdné své kapse, našel tam malý peníz, který pak v&#160;dlaň starého slepce položil. Se schýlenou hlavou učinil pak několik kroků, podepřel se o&#160;zábradlí mostu a&#160;zahleděl se do budov hradčanských, které začínaly do fialového šera se haliti. Růžová zář na nich zhasínala. Hleděl dlouho, dlouho na Hrad pražský a&#160;tváře jeho se lehce zbarvily a&#160;rty jeho cosi šeptaly. Konečně sedl vedle těch žebráků na zem a&#160;zakryl si dlaněmi tvář.</p>
			<p class="MLP_text ParaOverride-1">Slunce bylo dávno zmizelo, byl hluboký soumrak, kočáry přestaly hrčeti, dusot koňů zanikl. Most pustl pomalu úplně, i&#160;ti žebráci odcházeli, když už vyhlídky na almužny nebylo. Ale mladý onen muž zůstal ještě dlouho bez pohnutí sedět. Když konečně vstal a&#160;kolem sebe se díval, byla tma a&#160;na nebi zářily hvězdy. Řeka hučela dole příšerně. Podepřel se opět o&#160;zábradlí a&#160;hleděl v&#160;temně valící se proudy.</p>
			<p class="MLP_text ParaOverride-1">„Proč nevrhám se tam dolů, kde bych nalezl klid a&#160;pokoj, kde zhasíná záští, kde přestává násilí, nespravedlnost a&#160;hanba?“ tázal se sám sebe tichým hlasem.</p>
			<p class="MLP_text ParaOverride-1">Dole v&#160;řece míhaly mezi vlnami obrazy hvězd. Pozvedl od nich zrak vzhůru k&#160;jejich vzorům, čistěji a&#160;jasněji svítícím. Veliký jejich klid padl mu v&#160;duši jako zjevení. Ta němá jejich mluva byla jako slib nějakého blaha, neurčitého, ale nesmírného.</p>
			<p class="MLP_text ParaOverride-1">„Šťastným být,“ šeptal si, „jaký to asi pocit? Koho bych se tázal, by mi to vysvětlil?“ Dumal ještě chvilku, pak obrátil se mechanicky k&#160;odchodu. V&#160;tom okamžiku zastoupil však mimoděk dvěma tiše kráčejícím postavám cestu. Byl to muž a&#160;žena. Muž starý a&#160;shrbený a&#160;žena ztepilá a&#160;mladá. Muž pozvedl lucernu, kterou rozžatou nesl, a&#160;světlo její padalo přímo v&#160;blouznivou, bledou a&#160;krásnou tvář zadumaného mladíka.</p>
			<p class="MLP_text ParaOverride-1">Ode rtů ženy zazněl malý výkřik překvapení. Pronesla tiše a&#160;rychle několik vlašských slov, sáhla do svého kapsáře a&#160;podávala mladíkovi bohatou almužnu.</p>
			<p class="MLP_text ParaOverride-1">„Nežebrám,“ řekl tento vzpřímiv se a&#160;pohlédl uražen s&#160;výčitkou na ni. Bledá její tvář byla nadmíru krásná a&#160;mramorně klidná. Zraky její bloudily po chudobném jeho šatu a&#160;utkvěly pak opět na ušlechtilých tazích jeho obličeje.</p>
			<p class="MLP_text ParaOverride-1">„Odpusťte, pane,“ řekla posléz a&#160;hlas její sladký, zvučný a&#160;hluboký chvěl se hudebně nocí. „Odpusťte, pane, nechtěla jsem vás urazit. Víte, že na tomto místě bývají vždy žebráci, a&#160;je tma a&#160;nemohla jsem určitě rozeznat. Čím mohu vás smířit?“ A&#160;podávala mu ruku jako muži muž. Ruka ta byla chladná jako kámen, tvrdá a&#160;těžká.</p>
			<p class="MLP_text ParaOverride-1">„Jsem smířen,“ řekl mladík a&#160;zachvěl se, neb bylo mu, jak by na mrtvolu byl sáhl. „Je to přízrak?“ tázal se uvnitř a&#160;pohlédl na ni pozorněji. Byla krásná, tak krásná jako nikdo, jejž byl posud na světě viděl, ale v&#160;té její kráse bylo cosi kamenného jako v&#160;jejím dotknutí. Teď pozoroval, že ruku jeho posud držela.</p>
			<p class="MLP_text ParaOverride-1">„Pane,“ řekla, „dokažte mi, že jste vpravdě smířen. Buďte dvorným a&#160;doprovoďte nás. Zvu vás k&#160;večeři.“</p>
			<p class="MLP_text ParaOverride-1">Tvář mladíkova zbarvila se dotemna a&#160;vymkl ruku svou z&#160;její. Světlo svítilny padalo posud na jeho obličej a&#160;krásná žena viděla tam jeho stud. Usmála se hrdě a&#160;klidně.</p>
			<p class="MLP_text ParaOverride-1">„Jsem dona Flavia Santini z&#160;Mediolánu<span class="CharOverride-2"><span id="footnote-005-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-005">2</a></span></span>,“ řekla prostě. „Dům můj jest bez poskvrny. Neslyšel jste nikdy moje jméno? Mnozí z&#160;nejpřednějších lidí tohoto města pokládali by si za čest pozvání, které vy tak urážlivě odmítáte.“</p>
			<p class="MLP_text ParaOverride-1">Kývla mu rukou a&#160;pravila starému muži: „Pojď a&#160;sviť.“</p>
			<p class="MLP_text ParaOverride-1">„Odpusťte,“ vypravil zmateně a&#160;zahanben mladý muž ze sebe. „Urazil jsem vás? Bolí mě to, neboť jste laskava.“</p>
			<p class="MLP_text ParaOverride-1">Šel vedle ní, tvář její se neměnila, byla stále mramorně klidná, nad pomyšlení krásná, hrdá, chladná. Ale ode rtů jejích padlo několik slov.</p>
			<p class="MLP_text ParaOverride-1">„Slyšel jste kdy moje jméno?“ řekla opět mezi chůzí.</p>
			<p class="MLP_text ParaOverride-1">„Ne, paní,“ odpověděl nesměle. „Jste z&#160;některého z&#160;těch cizích rodů zmocnivších se neblahé této země?“</p>
			<p class="MLP_text ParaOverride-1">„Jsem cizí zde,“ odpověděla, „ale můj rod nezmocnil se ničeho ani v&#160;této zemi, ani jinde. Náhoda přivedla mě sem. Rod můj je pouze měšťanský. Ruka moje sahá však po koruně. Po jedné z&#160;korun, které rozdává umění.“</p>
			<p class="MLP_text ParaOverride-1">„Ach,“ vzdychl mladý muž. „Být umělcem! Tvořit! Tvořit!“ Pozvedl oči k&#160;nebi a&#160;pak svěsil hlavu.</p>
			<p class="MLP_text ParaOverride-1">„A&#160;vy, kým jste vy?“ tázala se krásná žena.</p>
			<p class="MLP_text ParaOverride-1">„Jsem poetou,“ zašeptal tak tiše, že to zaniklo téměř ve vání večerního větru. A&#160;bylo mu smutno a&#160;teskno. Myslil na všechny písně, které mu v&#160;srdci klíčily a&#160;které jako ptáci v&#160;kleci smutně mlčely, neb nebylo jim lze vytrysknouti z&#160;jeho stísněných prsou, na nichž ležel balvan prokletí a&#160;neštěstí těžce, přetěžce jako na celé rodné jeho zemi. Úpěly tam ty písně záští, tyrtejské<span class="CharOverride-2"><span id="footnote-004-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-004">3</a></span></span> ty výkřiky, lkaly tam ty thrény<span class="CharOverride-2"><span id="footnote-003-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-003">4</a></span></span> nad bídou země a&#160;nad záhubou vlastní rodiny, ale nenalezly tvaru a&#160;slov, neb v&#160;agónii té země oněměl její génius a&#160;každý jednotlivec v&#160;době té žijící byl strnulý, omráčený, zkamenělý jako ona celá. </p>
			<p class="MLP_text ParaOverride-1">Dona Flavia byla šepot jeho zaslechla, přestože byl tak tichý, a&#160;pravila: „Vy jste poetou! Tím lépe, neb porozumíte mi tím snadněji. Je to věc velice vážná, o&#160;které s&#160;vámi promluviti chci.“</p>
			<p class="MLP_text ParaOverride-1">Poeta cítil se nyní úplně volným. Kráčejícímu vedle té krásné ženy bylo mu, jako by chodil s&#160;přítelem. Myšlenka o&#160;nekalém dobrodružství, která při nenadálém pozvání dony Flavie mimoděk čistou jeho myslí kmitla a&#160;ji pobouřila, zmizela beze stopy. Šli bez dalšího rozhovoru příkrou ulicí vzhůru, pustou a&#160;tichou, nad jejímiž střechami se temné obrysy hradčanských klášterů, paláců a&#160;kostelů jevily. Zastavili se před nevelkým domem s&#160;vysokou lomenicí. Starý muž, nesoucí svítilnu, vytáhl klíč, otevřel dveře a&#160;vešli. Dřevěné schody s&#160;bohatě vyřezávaným zábradlím vedly do jediného patra vzhůru. Nahoře otevřely se temné dvéře, krásně okované, a&#160;vyšla stará ženština podivných, přísných tahů, v&#160;černém šatě, s&#160;dlouhým růžencem, visícím jí z&#160;pasu až na zem. Oči její žlutavé, kulaté jako nočního ptáka, zdály se do nějaké dálky zírati a&#160;viděti, co nikdo nevidí. V&#160;ruce držela velký mosazný svícen o&#160;třech voskových svíčkách. Pozdravila mlčky donu Flavii.</p>
			<p class="MLP_text ParaOverride-1">„Placido,“ pravila tato, „vedu si hosta. Dej nám jíst a&#160;pít.“ Vešli do prostranné komnaty. Byla ověšena flanderskými tapisériemi, velký těžký dubový stůl, vyřezávaný, stál uprostřed, jinak mimo několika velkých křesel nebylo nábytku v&#160;pokoji, jen ohromná kredence, plná starodávných stříbrných a&#160;bronzových nádob a&#160;mis, zaujala stěnu mezi dvěma oknama. Básníkovi, který obýval chudičkou komůrku někde v&#160;pusté čtvrti nedaleko novoměstských bašt, zdála se ta síň královsky nádherná. Nedával však své překvapení najevo, sklopil zrak na koberec, pokrývající velkou část cihlové podlahy. Dona Flavia vyšla z&#160;pokoje, prosíc jej, by sedl do křesla. Placida pokrývala mlčky stůl, pohybujíc se jako ve snu, a&#160;starý muž, jenž byl donu Flavii doprovázel, patrně sluha v&#160;domě, přitáhl sedadla a&#160;rozsvítil ještě tři voskové svíčky v&#160;druhém mosazném svícnu.</p>
			<p class="MLP_text ParaOverride-1">Dona Flavia vrátila se záhy, byla odložila plášť, měla temně žlutý hedvábný šat na sobě, pouze kolem krku a&#160;rukou stříbrem zdobený. Kaštanové její vlasy, měkké a&#160;bohaté, skládaly se prostě a&#160;krásně nad pyšným čelem, oči její hnědé a&#160;velké byly ku podivu krásné, ale pohled její byl chladný.</p>
			<p class="MLP_text ParaOverride-1">„Přisednem k&#160;stolu,“ pravila a&#160;učinila tak.</p>
			<p class="MLP_text ParaOverride-1">Básník seděl naproti ní a&#160;starý muž, který nebyl z&#160;pokoje vyšel, usedl též k&#160;stolu.</p>
			<p class="MLP_text ParaOverride-1">„Kvidón,“ řekla Flavia, „zná mě od mého nejútlejšího dětství, jako Placida, sloužil mým rodičům a&#160;je mým přítelem.“</p>
			<p class="MLP_text ParaOverride-1">Stařec se usmál vlídně. „Je němý,“ řekla tiše Flavia.</p>
			<p class="MLP_text ParaOverride-1">Nastala krátká pomlčka a&#160;dona Flavia jala se pak takto mluviti: „Vy neslyšel jste tedy nikdy moje jméno? A&#160;jsem v&#160;Praze přece už celou řadu let a&#160;říkají mi, že jsem slavná. Vy neslyšel jste však snad ani jméno Properzie de Rossi? Neslyšel! Nuž, to může mé samolibosti býti útěchou. Properzie de Rossi z&#160;Bononie<span class="CharOverride-2"><span id="footnote-002-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-002">5</a></span></span> byla nejslavnější sochařka italská. Výkony její jsou plné síly a&#160;božské krásy. Vídala jsem je v&#160;Itálii už co dítě a&#160;nadchly mne už tenkráte. Daly mi později směr a&#160;podnět pro celý život. Stala jsem se sochařkou jako Properzie.“</p>
			<p class="MLP_text ParaOverride-1">Flavia se zamyslila a&#160;řekla pak tiše před sebe: „Dosáhnu kdy její výše?“ Pak obrátila se k&#160;mladému poetovi a&#160;tázala se jej: „A&#160;jaké jest vaše jméno?“</p>
			<p class="MLP_text ParaOverride-1">Svraštil čelo, v&#160;očích jeho jevil se hluboký smutek, neodpověděl hned, pak řekl konečně tiše: „Říkejte mi Inultus.“</p>
			<p class="MLP_text ParaOverride-1">„Inultus! Toť divné jméno,“ pravila Flavia. „Inultus, toť Ne­pomstěný? Či Netrestný? Myslím, že nikdo mimo vás tak se asi ne­jmenuje.“</p>
			<p class="MLP_text ParaOverride-1">„A&#160;přece,“ řekl Inultus, „mohl by se tak každý v&#160;nešťastné této zemi nazývati, neb nežije zde ani duše jediná, která by nečekala buď pomsty, nebo trestu.“</p>
			<p class="MLP_text ParaOverride-1">„Ach, vy patříte mezi malkontenty<span class="CharOverride-2"><span id="footnote-001-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-001">6</a></span></span>,“ řekla dona Flavia, „tím lépe.“</p>
			<p class="MLP_text ParaOverride-1">Inultus mlčel chmurně. Vtom však vešla Placida a&#160;nesla večeři na stříbrné míse. Dona Flavia vybídla Inulta vlídně, by jedl. Nebyl se po celý den potravy dotekl a&#160;musil se nyní přemáhati, by příliš hltavým se nezdál. Zapomněl na chvíli na vše, co jej tísnilo, a&#160;pil a&#160;jedl bezstarostně, s&#160;velkou chutí, však přece střídmě. Dona Flavia nepožila než něco ovoce. Po večeři pravila pak Placidě: „Rozsviť lampy v&#160;dílně,“ a&#160;za chvíli vstala, odhrnula záclonu, za kterou se objevily malé dveře, a&#160;pravila: „Ukážu vám svou práci a&#160;povím vám, co mne přimělo vás k&#160;sobě pozvati. Pojďte.“</p>
			<p class="MLP_text ParaOverride-1">Světlo tří velkých lamp pronikalo hluboké šero prostory, do které Inultus s&#160;donou Flavií vešel. Reliéf z&#160;bílého mramoru, představující ženu Putifarovu, jak Josefu plášť z&#160;ramen trhá, svítil svou bělostí v&#160;ryzé kráse Inultovi vstříc. Bylo tolik síly, vášně a&#160;zároveň lahody v&#160;tom díle, že Inultus překvapen zvolal: „Toť práce vašich rukou, madono? Jak jste velká, mocná a&#160;vznešená!“</p>
			<p class="MLP_text ParaOverride-1">„Ne,“ odpověděla, „to jest dílo Properzie de Rossi. Padělala jsem je pouze. Nejsem tak velká, mocná, vznešená jak ona, ale cíl můj, vězte to, jest větší, mocnější a&#160;vznešenější, a&#160;vy máte mi k&#160;dosažení jeho dopomoci.“</p>
			<p class="MLP_text ParaOverride-1">„Já? Já?“ divil se Inultus. „A&#160;jak bych to mohl?“</p>
			<p class="MLP_text ParaOverride-1">„Povím vám,“ řekla. „Properzie de Rossi milovala nešťastně, zemřela prý zhrzenou láskou. V&#160;tuto postavu ženy Putifarovy vtělila celou svou vášeň, celé své zoufalství. Milujíc muže smrtelného, zůstala Properzie osudně přikována k&#160;hroudě. Já však, nevědouc, co to láska k&#160;muži, a&#160;nechtíc nikdy o&#160;tom věděti, povznesla jsem zrak svůj směle k&#160;samým hvězdám, kde vábný fantom nesmrtelné slávy dlí. Sláva a&#160;umění jest jedinou mou láskou a&#160;mým bohem jediným.“</p>
			<p class="MLP_text ParaOverride-1">Šla k&#160;velké bílé oponě, kterou odhrnula, a&#160;Inultus spatřil vysoký dřevěný kříž, na němž visel Kristus ve skutečné lidské velikosti, z&#160;hlíny uhněten, téměř hotov, co se těla týkalo, jen tvář jeho byla posud pouze velkými rysy naznačena.</p>
			<p class="MLP_text ParaOverride-1">„Vizte nejvyšší moji ctižádost a&#160;zároveň mé zoufalství,“ pravila Flavia. „Utvořiti umírajícího Krista v&#160;agónii takové, by zachvěl každým srdcem, to nepovedlo se posud žádné ruce ženské ani dlátem, ani štětcem, ba, a&#160;tak, jak mi to na mysli tane, neprovedl to posud ani žádný muž. Vtěliti tu ohromnou tragédii golgotskou s&#160;pravdou života, se záchvěvem hrůzy, v&#160;zářící kráse ideálu do mramoru, toť smělý sen mého života! S&#160;uskutečněním toho snu zápasím nyní už dvě leta. Dvacetkráte změnila jsem tvář svého Krista, a&#160;dvacetkráte byla jsem trpce zklamána. Nevěřím v&#160;Krista, a&#160;proto nemůže se mé duši zjeviti, nemůže se v&#160;mém srdci zrcadliti, tu výhodu věřících postrádám, a&#160;pracně musím jej tedy v&#160;obrazotvornosti své hledat a&#160;tvořit a&#160;stíhat.“</p>
			<p class="MLP_text ParaOverride-1">Inultus sebou zachvěl. „Nevěřit v&#160;Krista?“ řekl a&#160;slzy plnily mu zrak. Zdálo se mu, že Spasitel měl rouhavým tím slovem o&#160;jednu ránu více, a&#160;zároveň cítil velkou soustrast s&#160;tou krásnou, kamenně chladnou ženou, s&#160;tou temnou, nevěřící, tedy nežijící duší. Zraky její zazářily, když viděla jej tak dojmutého.</p>
			<p class="MLP_text ParaOverride-1">„Jak jste nyní Kristu podoben, tak jak legenda jeho o&#160;něm vypravuje a&#160;jak umění se jej zmocnilo!“ zvolala téměř nadšeně. „Nuž, vězte, hledám dávno a&#160;marně vzor mezi živoucími, vzor pro toho, jenž duši mé se zjevit nemůže. Když na mostě jsem vás zahlídla, tu vzkřikla jsem překvapeně, neb vidouc vás, nalezla jsem pravzor svého Krista! A&#160;nyní vidím opět, jak šťastně jsem volila! Inulte, dle vás jej utvořím! Budete vzorem mého umírajícího krále Židů?“</p>
			<p class="MLP_text ParaOverride-1">„Nikdy!“ zvolal Inultus v&#160;pokoře. „Nejsem toho hoden! Ó, jak můžete něco podobného žádati, madono?“ </p>
			<p class="MLP_text ParaOverride-1">Usmála se a&#160;řekla: „Jste dítě, příteli.“ </p>
			<p class="MLP_text ParaOverride-1">Za chvíli jala jej za ruku, vedla jej k&#160;velkému oknu otevřenému, ukázala mu na sedadlo a&#160;sedla sama na koberec, rozestřený na široké vyzdívce okna a&#160;splývající z&#160;něho do pokoje i&#160;do dvoru domu. Noc byla klidná a&#160;plná hvězd. Přes střechy Malé Strany bylo viděti na město a&#160;za ně daleko do kraje, kde temné obrysy vrchů trčely, mezi nimiž Vltava se třpytila. Šum řeky naplňoval dílnu smutným rytmem svým. Bylo to cos jako velký, tragický pláč Prahy, ležící u&#160;nohou chmurného Hradu jako spoutaná královna, zavlečená v&#160;otroctví, úpící pod surovým krokem svého uchvatitele. Inultus cítil v&#160;okamžení, když se na město oknem podíval, celý němý, velký bol zdeptané té země, jejíž jméno z&#160;knihy živoucích vyškrtnuto bylo, jejíž hvězda zapadla do mhy smrti a&#160;mrákot. Těžký vzdech pozvedl mu hruď a&#160;zakryl si rukama tvář.</p>
			<p class="MLP_text ParaOverride-1">„Příteli,“ řekla Flavia, „vím, co se ve vás děje. Ač cizinka, chápu vás. Vězte, že můžete tomu kraji, nad nímž v&#160;němém žalu pláčete, tomu lidu, z&#160;kterého pocházíte, prokázati službu velikou, povolíte-li mé žádosti.“</p>
			<p class="MLP_text ParaOverride-1">Inultus, vzrušen, otevíral oči tázavě.</p>
			<p class="MLP_text ParaOverride-1">„Ano,“ pokračovala Flavia, „jest tomu, jak vám pravím, vysvětlím vám to hned. Jeden z&#160;těch nejmocnějších, v&#160;jejichž rukou spočívá snad osud této země, nazveme jej třeba donem Baltazarem, neboť jest to Španěl, navštěvuje můj dům. Rodina moje byla odedávna rodu jeho zavázána a&#160;kvůli němu přišel můj otec do Čech. Don Baltazar navštěvuje tedy můj dům. Je to pro mě velkou ctí, ač malou radostí, neboť temné, ďábelské jeho oči působí mi neurčitý strach. Mluvila jsem jednou v&#160;přítomnosti dona Baltazara o&#160;svém pojmutí umírajícího Krista, ač opatrně jsem se nepřiznala jako vám, že v&#160;božství jeho nevěřím. Don Baltazar mě zavolal druhý den do svého paláce, v&#160;jehož mramorových síních vládne nádhera královská. Vedl mne ve svou zlatem zářící oratoř, kde posud prázdný oltář stojí, a&#160;pravil mi: ,Duše moje je unavena vášněmi, uspalá odříkáváním růžence, otupěla bojem, jejž vedu neustále v&#160;této vzpurné, kacířské, proklaté zemi. Nedovedu se již vpravdě modliti. Postavte mi na prázdný oltář této kaple Krista takového, jak jste o&#160;něm včera mluvila, takového, jenž by agónií svou mne bodl, jehož němý výkřik bolu by mou dřímající duši probudil&#160;– a&#160;zaplavím vás zlatem a&#160;povznesu jméno vaše ke hvězdám.‘ Tak, Inulte, příteli, pravil mi don Baltazar, a&#160;od té doby žiju v&#160;horečce&#160;… Inulte, utvořím Krista dle vaší tváře, utvořím jej s&#160;celým nesmírným bolem hnízdícím ve vašich prsou! Němý výkřik vaší k&#160;smrti smutné tváře vzbudí snad lidský cit v&#160;temné, satansky pyšné duši toho Španěla, dojme jej snad k&#160;slzám! Bude to, jako by celý ten váš umučený kraj se vašimi rty Boha tázal: Proč, Pane, jsi mne opustil? A&#160;jaká spása, pomněte, mohla by z&#160;toho pro Čechy plynouti! Slyšíte, Inulte, pláč té hluboké řeky? Vidíte, jak Praha ramena zoufale k&#160;hvězdám pozvedá?“</p>
			<p class="MLP_text ParaOverride-1">Mlčela, zraky její plály a&#160;upíraly se prosebně k&#160;jeho tváři. Inultus třásl se na celém těle, vzal ji za obě ruce.</p>
			<p class="MLP_text ParaOverride-1">„Učiním, co žádáte!“ zvolal u&#160;vytržení. „Ó, přivažte mne tedy ke kříži, jako tato země na něm přibita jest! Vložte celé to její utrpení, jak jste to viděla na tváři mé, v&#160;rysy svého umírajícího Krista, a&#160;snad pohne se tedy srdce onoho kata tím pohledem! A&#160;v&#160;duši vaší, neozve se snad tam tichý hlas mezi prací vaší, který vám zašeptá, že Kristus vpravdě žil a&#160;Bohem jest?“</p>
			<p class="MLP_text ParaOverride-1">Flavia podala mu ruku. „Snad stane se tak,“ řekla s&#160;odvráceným zrakem, aby nevěru její z&#160;něho nevyčetl. Pak dodala: „Teď jděte, příteli, a&#160;dostavte se zítra ráno. Měšec můj jest pro vás otevřen a&#160;srdce moje naplněné díkem.“ </p>
			<p class="MLP_text ParaOverride-1">Mávl rukou, jako by ji prosit chtěl, by mlčela. </p>
			<p class="MLP_text ParaOverride-1">„Dobrou noc!“ pravila a&#160;zavolala starého Kvidóna, který Inulta z&#160;domu pustil a&#160;za ním zavřel.</p>
			<p class="MLP_text ParaOverride-1">Flavia stála ještě chvíli zamyšlena u&#160;otevřeného okna, když přišla Placida.</p>
			<p class="MLP_text ParaOverride-1">„Hleď,“ řekla stařena a&#160;ukázala jí střepy sklenice. </p>
			<p class="MLP_text ParaOverride-1">„Nuž co?“ tázala se Flavia.</p>
			<p class="MLP_text ParaOverride-1">„Benátský ten pohár, z&#160;kterého host tvůj pil, pukl, aniž bych se ho byla dotknula. Ten muž přivede neštěstí v&#160;tvůj dům.“</p>
			<p class="MLP_text ParaOverride-1">Flavia se usmála. „Víš,“ pravila, „že nejsem pověrčivá.“</p>
			<p class="MLP_text ParaOverride-1">„Když vešel do domu a&#160;já vám svítila,“ řekla Placida temným hlasem, „viděla jsem sebe samu státi dole u&#160;schodů, viděla jsem vás pozvedat přiklopené dveře sklepa, a&#160;viděla jsem sebe, jak jej, toho hosta, zkrváceného do sklepa vrhám.“</p>
			<p class="MLP_text ParaOverride-1">„Jdi spat, Placido,“ řekla klidně Flavia. „Spala jsi už v&#160;té chvíli, když jsi nám svítila, a&#160;sny tvoje jsou vždy těžké a&#160;strašlivé.“</p>
			<p class="MLP_text ParaOverride-1">„A&#160;mnohdy prorocké,“ dodala Placida. Poté rozešly se obě bez dalších slov.</p>
			<p class="MLP_text ParaOverride-1">Inultus bloudil však spící Prahou v&#160;pravém deliriu, blouznivě díval se na hvězdy, do temné řeky, rozpínal náručí proti hlubokým stínům a&#160;volal v&#160;nadšení na Boha, by jeho a&#160;Flaviin sen ve skutek uvedl. Ráno, bled a&#160;k&#160;smrti znaven, zaklepal na zavřená vrata italské sochařky.</p>
			<p class="MLP_text ParaOverride-1">Němý sluha mu otevřel a&#160;usmívaje se vlídně vedl jej do dílny. Dona Flavia tam dosud nebyla. Placida však vešla brzy a&#160;řekla Kvidónovi: „Paní ti vzkazuje, bys činil, co ti včera večer nařídila.“ Nato odešla a&#160;Kvidón obrátil se k&#160;Inultovi. Jal se rychle šaty jeho svlékati a&#160;pojednou viděl se Inultus, překvapen, až po pás nahým. Kvidón svlékl mu nato též obuv, pak vedl jej k&#160;lešení, které mladý muž nebyl včera pozoroval a&#160;které tvořilo veliký prázdný dřevěný kříž na estrádě. Kvidón pozvedl Inulta jako dítě na vysoký podnož pod křížem, vzal provazy, přivázal mu pevně ruce k&#160;dlouhým ramenům kříže, nohy pak ke pni a&#160;odtáhl podnož. Inultus visel takto na dřevě jako Kristus sám. Hned nato vešla dona Flavia. V&#160;temném, volném, jen pásem kolem těla sevřeném prostém rouše byla ještě krásnější než včera, byla však ještě chladnější a&#160;výraz její tváře byl přísný a&#160;vážný. Pohleděla na Inulta jako na předmět, ne jako na člověka, a&#160;beze slova přistoupila k&#160;svému dílu a&#160;dala se do práce. Za hodinu schvátila Inulta mdloba a&#160;nevěděl, co se s&#160;ním dálo. Když se mu vrátilo vědomí, nebyla dona Flavia už v&#160;dílně, Kvidón a&#160;Placida rozvazovali držící jej provazy, pomáhali mu se obléci a&#160;přinesli mu vína a&#160;potravy. Mohl jen málo jísti, pil dychtivě a&#160;ležel pak dlouho na koberci na zemi, na podušce, kterou mu Kvidón podal. Když mohl na nohou státi, pomáhal mu němý sestupovat ze schodů a&#160;doprovázel jej pak až k&#160;mostu.</p>
			<p class="MLP_text ParaOverride-1">A&#160;tak to šlo nyní stále: Inultus podstupoval pravé mučednictví. Téměř nahý, přivázán silnými provazy, které mu oteklé údy až do krve dřely, visel den co den takto několik hodin na kříži hladov a&#160;žízniv, neboť nemohl už ani jísti, ani píti, visel tam v&#160;pravé horečce nadšení, vzniklého z&#160;ustavičného jeho rozjímání o&#160;utrpení Kristově, jež podstupoval nyní sám tělem a&#160;duší svou. Jakési šílenství začalo jej ponenáhlu zachvacovati. Horoucí jeho obraznost vnukla mu myšlenku, že Bůh jej poslal v&#160;nešťastný český kraj, by mukou na kříži jej spasil. Zdávalo se mu, že duch samého vykupitele lidstva vstupoval do jeho těla, jakmile na kříži přivázáno viselo, samý dech boží že v&#160;něm dýchal, že prozařoval smrtelné tvary jeho těla, aby jimi světlo někdy vniklo v&#160;temnou onu duši, o&#160;které mu byla Flavia mluvila, v&#160;duši toho Španěla, jenž měl prý osud české země v&#160;rukou. Umíral téměř štěstím při té myšlence, že jeho smrtí rodná země jeho spasena bude, jeho smrtí, neboť cítil dobře, že životem to veliké štěstí zaplatí.</p>
			<p class="MLP_text ParaOverride-1">Inultus byl šťasten, ale dona Flavia stávala se denně chmurnější. Dokud pracovala, zdávalo se jí, že dílu jejímu se daří, odešel-li však Inultus a&#160;byla-li sama, tu cítila plnou tíži trpkosti svého zklamání.</p>
			<p class="MLP_text ParaOverride-1">„To není pořád ještě to, co hledám!“ volávala vášnivě. „To tělo je umučené, strnulé, zbědované, budí soustrast a&#160;úžas, jsem spokojena, avšak tvář! Je krásná a&#160;smutná jako Inultova. Smutná, čistá, nadšená, pravda. Ale to mi nestačí! Nevidím agónii v&#160;té pouhé únavě a&#160;mdlobě. Kde je mysteriózní výraz loučící se duše s&#160;tělem svým?“ A&#160;v&#160;náhlém zoufalství vzala jednoho dne dýku a&#160;rozbrázdila krásnou, smutnou, nadšenou a&#160;čistou svého Krista tvář. Pak ale sedla pod kříž a&#160;plakala. Neuměla plakat a&#160;slzy působily jí bolest, a&#160;neulehčily jí, bylo jí pořád, jako by byla spáchala vraždu. Placida vešla do dílny, pohlédla na zmařené dílo, na plačící Flavii, překvapena přistoupila k&#160;ní a&#160;pravila:</p>
			<p class="MLP_text ParaOverride-1">„Pláčeš pro něho? Ubohá!“</p>
			<p class="MLP_text ParaOverride-1">„Pro koho?“ tázala se Flavia náhle zblednouc.</p>
			<p class="MLP_text ParaOverride-1">„Pro Inulta,“ řekla směle stařena.</p>
			<p class="MLP_text ParaOverride-1">Flavia zůstala jako hromem dotknuta. Srdce jí tlouklo tak silně, že je slyšela v&#160;ňadrech svých burácet. Pak se ale rozzuřila a&#160;vrhla se na Placidu s&#160;dýkou v&#160;ruce.</p>
			<p class="MLP_text ParaOverride-1">„Lžeš!“ vykřikla.</p>
			<p class="MLP_text ParaOverride-1">„Tím lépe,“ odpověděla Placida, ubraňujíc se jí chladně. </p>
			<p class="MLP_text ParaOverride-1">Flavia byla náhle klidná. Pozvedla velitelsky ruku: </p>
			<p class="MLP_text ParaOverride-1">„Jdi!“ řekla. „Nenávidím jej.“</p>
			<p class="MLP_text ParaOverride-1">Placida šla. Flavia zatřásla vzdorně hlavou a&#160;začala zohyzděnou tvář svého Krista napravovati. Na druhý den, když se Inultus dostavil, dala se opět trpělivě, vytrvale do práce, jako by se nic nebylo událo.</p>
			<p class="MLP_text ParaOverride-1">Nenáviděla jej však vskutku pro tu okamžitou slabost, kterou byla pro něj ucítila téměř nevědomky a&#160;kterou Placida uhodla, pronikajíc ji svými velkými, žlutými sovími zraky. Nenáviděla Inulta, a&#160;tím silněji milovala opět dílo své, kterému se nyní lépe a&#160;lépe dařilo. Nebylo ostatně divu, neboť hledala-li Flavia stín smrti na lidském čele, nalezla jej co den určitěji, na tváři ubohého Inulta, který se vpravdě zmírati už cítil a&#160;myšlenkou tou se opojoval, jako jiní se láskou opojují nebo vínem. V&#160;tom pekle, v&#160;kterém žil, on, potomek někdy slavného, teď zničeného rodu, on, poeta, který slovo pro to nalézti nedovedl, co v&#160;něm vřelo, on, Čech, který viděl zrazenou vlast svou udupanou, zavlečenou v&#160;kal krvavý a&#160;hnusný, v&#160;tom pekle neměl život pro něho nikdy čaru ani úsměvu, a&#160;smrt, která měla býti vykoupením nejen jemu, ale snad i&#160;celé jeho zemi, všemu jeho lidu, ta zdála se mu tím nejkrásnějším, nejvznešenějším, co člověka v&#160;tomto údolí slz a&#160;trudu potkati může. A&#160;tak zářilo tedy blízké jeho spasení, které tak jistě a&#160;určitě už před sebou viděl, jako hvězdná koruna z&#160;jeho skrání a&#160;Flavia mohla býti spokojena, neboť známka toho skonu nebyla všední, měla svou aureolu vyvolených!</p>
			<p class="MLP_text ParaOverride-1">Jednoho rána přišel zářící blahem: tajný jakýsi hlas mu pravil&#160;– dnes dosáhneš, po čem duše tvoje prahne! Dona Flavia vešla, když byl už na kříži přivázán. Byl téměř nahý a&#160;z&#160;celého jeho těla vycházelo určitě jakési světlo. Pohlédla ne bez překvapení na jeho tvář, a&#160;vidouc tam blaho nesmírné, které všechny stopy dlouhých utrpení na okamžik vyhladilo a&#160;zastřelo, zakabonila se. To nebyl výraz jejího Krista v&#160;agónii, to štěstí rušilo její dílo.</p>
			<p class="MLP_text ParaOverride-1">„Neusmívejte se tak sladce,“ pravila nevlídně. „Ten záblesk štěstí v&#160;očích vašich nesrovnává se docela se strnulostí vašich údů, oteklých, do krve odřených.“ Pak dodala poněkud měkčeji: „Je mi divné věru, že se můžete ještě po ulicích až sem dovléci. Proč nežádáte, bych pro vás poslala nosítka nebo kočár? Nepamatovala jsem na&#160;to!“</p>
			<p class="MLP_text ParaOverride-1">Inultus pozvedl oči k&#160;nebi, usmíval se ještě blaženěji. Nebude mu více kočáru třeba, nebude už těžké kroky vléci po té tvrdé zemi! Usmíval se ještě blaženěji, ale neřekl ničeho.</p>
			<p class="MLP_text ParaOverride-1">Donu Flavii zachvátila jakási zloba.</p>
			<p class="MLP_text ParaOverride-1">„Dělá mi vzdory?“ myslila si. Zavolala Kvidóna.</p>
			<p class="MLP_text ParaOverride-1">„Sevři pouta těsněji,“ řekla tvrdě. „Nevidíš, že provazy povolují?“</p>
			<p class="MLP_text ParaOverride-1">Kvidón poslechl.</p>
			<p class="MLP_text ParaOverride-1">„Těsněji, těsněji!“ zvolala Flavia v&#160;jakési horečce, pozorujíc nyní výraz tělesné bolesti na obličeji Inultově, jemuž krev z&#160;rukou a&#160;nohou téci začala. Při pohledu na tu krev svítily očí její tygří jakousi krutostí. Kývla Kvidónovi, by odešel, vzala velký věnec uvitý z&#160;trní a&#160;položila jej Inultovi na hlavu, vystoupíc k&#160;němu na lešení. Dýchala těžce, a&#160;když na ni pohlédl s&#160;nevědomou jakousi výčitkou, ucítila plamen v&#160;srdci. Mha jakási lehala jí na okamžik na oči, ale zatřásla hlavou, přemohla se silou nadlidskou a&#160;přirazila surově trnovou korunu na jeho skráně. Zachvěl se bolestí celým tělem, slabý výkřik vyšel mu z&#160;úst a&#160;potůčky krve tekly mu po tváři na nahá, zubožená jeho prsa. Byl smrtelně bled.</p>
			<p class="MLP_text ParaOverride-1">„Tak se mi líbíš,“ řekla dona Flavia v&#160;nelidském jakémsi opojení záští a&#160;lásky, hněvu a&#160;chorobné rozkoše a&#160;spěchala z&#160;lešení k&#160;svému dílu. Mdloba zachvátila Inulta, hlava jeho se sklonila a&#160;oči tonuly v&#160;soumračném mystériu, v&#160;mlhách mezi životem a&#160;smrtí. To byla konečně agónie! Divoké nadšení uchvacovalo Flavii, srdce jí bušilo, ale ruce se nechvěly. Dala se do práce a&#160;zdálo se jí, že pod jejími prsty se rodí div umění! Bylo ticho v&#160;dílně jako v&#160;hrobě, jen mocný její dech a&#160;slabé jeho vzdechy se ozývaly v&#160;té hluboké němotě. Ale Inultus se posléze vzpamatoval, otevřel oči dokořán, byl opět zcela živ.</p>
			<p class="MLP_text ParaOverride-1">„Bože,“ řekl, „co se se mnou děje?“</p>
			<p class="MLP_text ParaOverride-1">Dona Flavia zaklela hlasitě.</p>
			<p class="MLP_text ParaOverride-1">„Ještě půl hodiny,“ zvolala, „a dosáhla jsem cíle! Proč jste se probudil?“ Odhodila nástroj.</p>
			<p class="MLP_text ParaOverride-1">„Madono,“ řekl Inultus, „zdá se mi, že umírám.“ </p>
			<p class="MLP_text ParaOverride-1">Trhla sebou, tasila svou dýku, první myšlenka její byla lidská, chtěla rychle ty jeho pouta přeříznout a&#160;mu uvolnit. Vyskočila na lešení a&#160;on, jehož mysl už se kalila blízkou smrtí, nechápal dobře, myslil, že jej chce zavraždit.</p>
			<p class="MLP_text ParaOverride-1">„Ano,“ řekl slabě, „máte pravdu. Co na mém životě záleží, a&#160;bodnete-li mě do srdce, uvidíte ten pravý, vámi tak dlouho hledaný výraz tváře, a&#160;oběť moje bude tím dokonalá.“</p>
			<p class="MLP_text ParaOverride-1">Hleděl na ni blouznivě. Cítila pravou lávu v&#160;žilách svých téci, v&#160;uších jí to hučelo jako zvony a&#160;tepny ve skráních jí bušily jako kladiva. Krvežíznivé šílenství, rovnající se divoké rozkoši, se jí zmocňovalo, mířila mu dýkou ve vzduchu na srdce.</p>
			<p class="MLP_text ParaOverride-1">„Za tebe, můj lide,“ řekl ještě slaběji Inultus, „dávám krev! Bože, přijmi ji, co vykoupení!“</p>
			<p class="MLP_text ParaOverride-1">„Co vábíš mne?“ řekla temně Flavia a&#160;příšerné její oči vpily se do té zsinalé tváře, z&#160;které vycházela svatá zář.</p>
			<p class="MLP_text ParaOverride-1">Couvla na krok, pak pozvedla dýku a&#160;vrazila mu ji do prsou. Trhl sebou, až celým lešením zatřásl, a&#160;pohleděl na ni překvapeně. Probouzel se náhle ze svého blouznění. Něco mu šlehlo hlavou, co mu sevřelo srdce. Byl to žel nad ztrátou života, který nebyl žil a&#160;který nyní prchal, nad ztrátou mládí, jehož sladkou krásu nebyl chápal a&#160;které mu nyní zhasínalo náhle, byl to žel nad ztrátou toho slova, které mu v&#160;srdci nevyřknuté vřelo a&#160;které nyní navěky oněmí! Velká slza tekla mu pomalu po tváři. Pak ale pozvedl oči k&#160;Flavii a&#160;usmál se na ni.</p>
			<p class="MLP_text ParaOverride-1">„Bože, odpusť jí,“ zašeptal, stín přeliti mu tvář, sklonil hlavu a&#160;skonal tichým vzdechem. Krev z&#160;jeho boku kapala těžkými krůpějemi na zem a&#160;temný, příšerný ten klepot, odměřený jako tikot hodin, probudil zbledlou Flavii ze zkamenělé její hrůzy. Sestupovala pomalu z&#160;lešení, jako ve snu kráčela pak dílnou, jako somnambula<span class="CharOverride-2"><span id="footnote-000-backlink"><a class="_idFootnoteLink _idGenColorInherit" href="../Text/tri_legendy_o_krucifixu_006.xhtml#footnote-000">7</a></span></span> přikročila k&#160;svému dílu a&#160;dala se v&#160;pravém deliriu nadšení do práce. Hodiny plynuly a&#160;Flavia neustala. Když slunce zapadalo a&#160;krvavou svou zář do dílny lilo, dokončila Flavia svůj krucifix. Odstoupila na krok, zář nevýslovného štěstí lila se jí z&#160;očí, poklekla, zvedla ruce nad hlavu a&#160;zvolala: „Jsemť jista, že dílo nesmrtelné vyšlo zpod mých rukou! Dostoupila jsem výš, o&#160;které jsem snila!“</p>
			<p class="MLP_text ParaOverride-1">Pak obrátila se k&#160;svému krvavému vzoru, a&#160;náhle zmizelo všechno nadšení a&#160;štěstí z&#160;jejích prsou a&#160;Flavia měla to hrozné vědomí, že spáchala vraždu. Padla těžce na podlahu a&#160;zůstala tam dlouho ležet. Tma byla již v&#160;dílně, když vstala. Pohlédla opět na Inulta. Zdálo se jí, že rozpíná ramena svá jí šerem vstříc, jako by po ní toužil. Vlasy se jí ježily. Zdálo se jí, že prahne po polibku bledých těch rtů.</p>
			<p class="MLP_text ParaOverride-1">„Nevěsto mrtvoly!“ šeptala si sama a&#160;ploužila se po kolenou k&#160;umučenému Inultovi. Dotekla se čelem svým jeho nohou. Mra­morový jejich chlad vrátil jí rozvahu.</p>
			<p class="MLP_text ParaOverride-1">Vstala a&#160;rozsvítila lampu, otevřela dveře a&#160;zvolala:</p>
			<p class="MLP_text ParaOverride-1">„Placido! Kvidóne!“</p>
			<p class="MLP_text ParaOverride-1">Oba přikvapili, nepokojni, neb divili se, jak dlouho pracovala, a&#160;hlas její byl nyní dutý, stísněn a&#160;docela změněn. Hleděli na ni s&#160;hrůzou, byla příšerná, jak tam stála v&#160;šeru, opřena o&#160;stěnu, se známkou usazené krve na bledém čele, jímž se jeho raněných nohou byla dotknula. Ohlíželi se po komnatě a&#160;spatřili Inulta mrtvého, krvácejícího z&#160;boku. Bez pohybu, beze zvuku stáli tiši jako sama strnulá Flavia. Ta promluvila konečně. Ukázala prstem na Inulta.</p>
			<p class="MLP_text ParaOverride-1">„Odneste jej,“ řekla temně.</p>
			<p class="MLP_text ParaOverride-1">„Tys ho zabila?“ tázala se Placida. Flavia kývla hlavou.</p>
			<p class="MLP_text ParaOverride-1">„Bůh mi to odpusť,“ řekla za chvilku.</p>
			<p class="MLP_text ParaOverride-1">„Mluvíš o&#160;Bohu?“ řekla překvapeně Placida. „Začínáš v&#160;něj věřit?“</p>
			<p class="MLP_text ParaOverride-1">„Nemohla jsem své dílo bez té vraždy skončit,“ řekla vyhýbavě Flavia. Za chvilku dodala:</p>
			<p class="MLP_text ParaOverride-1">„A&#160;on zemřel rád.“</p>
			<p class="MLP_text ParaOverride-1">Zakryla si tvář.</p>
			<p class="MLP_text ParaOverride-1">„Co teď?“ tázala se Placida.</p>
			<p class="MLP_text ParaOverride-1">„Nevím,“ řekla nesměle Flavia.</p>
			<p class="MLP_text ParaOverride-1">„Věděla jsem, že jej do toho sklepa někdy svrhnu, dříve nebo později,“ řekla Placida sama sobě se smutným úsměvem. Pak řekla Kvidónovi tiše plačícímu: „Odnesem jej, dokud je čas a&#160;nikdo netuší&#160;– vy, madono, sviťte!“</p>
			<p class="MLP_text ParaOverride-1">Vynesli mrtvého Inulta i&#160;ten krví zbrocený jeho kříž, vlekli své břemeno ze schodů, a&#160;Flavia odstavíc lampu, pozvedla těžké přiklopené dveře sklepa, jenž, zbytek nějaké starší stavby, byl spíše ve skálu tesaným bezednem, do jehož lůna příkré, polámané, kluzké schody vedly. Po nich kráčeti bylo příliš nebezpečné. Placida a&#160;Kvidón zvedli tedy mrtvolu nad otvor, drželi ji chvíli nad propastí a&#160;pak ji pustili. Když dopadla, ozvala se temná rána dunící z&#160;hluboké tmy, zvuku tak zvláštního, tak příšerného, že Flavia, Placida i&#160;Kvidón jako zkamenělí v&#160;jakési mdlobě dlouho bez pohnutí zůstali, a&#160;když se pak na sebe navzájem dívali, viděli tolik zsinalé hrůzy jeden druhému na tváři, že se rozprchli, mníce druh v&#160;druhu viděti příšeru.&#160;–</p>
			<p class="MLP_text ParaOverride-1">Nikdo nepohřešoval Inulta, nikdo se po něm neptal ani nepídil a&#160;dona Flavia mohla klidně spáti. Placida se zamyslila, když ji viděla za den dva pokojnou jako vždy, bez známky lítosti, s&#160;úsměvem na tváři.</p>
			<p class="MLP_text ParaOverride-1">„Běda jí!“ řekla Kvidónovi. „Nevěřím tomu klidu. Uvidíš, že propadne zoufalství!“</p>
			<p class="MLP_text ParaOverride-1">Dona Flavia dala nyní svůj krucifix v&#160;mramoru prováděti a&#160;na tváři Kristově pracovala sama horlivě. Když bylo dílo skončeno, vezli je do nádherného paláce onoho šlechtice, jenž je byl objednal. Sláva dony Flavie šířila se Prahou. Don Baltazar uspořádal velikou slavnost ve svém domě a&#160;podali doně Flavii zlatý věnec. Držela jej v&#160;rukou, upírala oči na tvář mramorového Krista, jejž ruce její byly stvořily, a&#160;dvě velké, těžké slzy jí vyhrkly z&#160;očí. Smutná a&#160;bledá vrátila se domů.</p>
			<p class="MLP_text ParaOverride-1">Vešla do své dílny. Sedla nedaleko reliéfu Properzie de Rossi. Byla v&#160;hlubokých myšlenkách. Když vešla Placida k&#160;ní, pravila stařeně: „Kdybys věděla, jak málo ukojuje sláva žízeň duše! Kdybys věděla, jak málo sytí úspěch její hlad!“</p>
			<p class="MLP_text ParaOverride-1">Placida vzala jí však věnec z&#160;ruky a&#160;položila jej na její skráň.</p>
			<p class="MLP_text ParaOverride-1">„Jsi větší než Properzia de Rossi,“ řekla jí. „Překonalas ji“</p>
			<p class="MLP_text ParaOverride-1">„Properzia de Rossi!“ zvolala s&#160;vášní Flavia. „Ó, jak byla šťastna, a&#160;jak jsem nešťastna já!“ Zakryla si rouchem tvář, pak dodala, pohlédnouc opět na Placidu: „Ji usmrtila láska&#160;– a&#160;já lásku zavraždila!“</p>
			<p class="MLP_text ParaOverride-1">Velký vzlyk jí pozvedl prsa, ale nebyla už v&#160;očích jejích žádná slza.</p>
			<p class="MLP_text ParaOverride-1">„Mlč!“ řekla Placida přísně a&#160;položila jí ruku na ústa. „Mlč&#160;– a&#160;zapomeň.“</p>
			<p class="MLP_text ParaOverride-1">Flavia zdála se opět klidna, sňala zlatý svůj věnec z&#160;hlavy a&#160;podala jej Placidě.</p>
			<p class="MLP_text ParaOverride-1">„Jdi,“ pravila, „a hoď ten věnec za ním do sklepa.“</p>
			<p class="MLP_text ParaOverride-1">„Šílíš?“ tázala se Placida.</p>
			<p class="MLP_text ParaOverride-1">„Jdi a&#160;poslechni!“ řekla tak určitě a&#160;s&#160;takovou silou Flavia, že stařena poslušně šla. Když se vrátila do dílny, ležel reliéf Properzie de Rossi na zemi, rozpuklý ve dvé, a&#160;na nejsilnější skobě, jež ho byla někdy držela, visela dona Flavia uškrcena svým pásem.&#160;–</p>
			<p class="MLP_text ParaOverride-1">V&#160;té samé noci zmizel Flaviin krucifix z&#160;oratoria toho španělského šlechtice, jehož temnou duši ten mramorový Kristus tak málo dojímati mohl, jak by ji byl živý Spasitel sám dojímal. Utekl se ten krásný kříž z&#160;domu hříchů a&#160;pýchy v&#160;kostel navštěvovaný nejvíce pražskou chudinou. Ten zázrak činil hned ohromný hluk po celé zemi a&#160;mluvilo se zároveň o&#160;nepochopitelné samovraždě dony Flavie. Tu záhadu však vysvětlila Placida. Byla zničena. Pověděla nyní vše. Otevřela přiklopené dveře sklepa a&#160;Kvidón dal se dolů spustiti a&#160;vynesl i&#160;tělesné zbytky ubohého Inulta, i&#160;zlatý, za ním do hrobu svržený věnec.&#160;–</p>
			<p class="MLP_text ParaOverride-1">Když se chudičký pohřeb Inultův za velkého účastenství prosté­ho lidu pražskými ulicemi bral, stalo se něco podivného. Po celé cestě totiž klekalo množství chudých a&#160;ubohých, sklánělo hlavu k&#160;zemi a&#160;dotýkalo se dlažby čelem ve velkém vytržení, vše k&#160;nemalému podivení těch skvělých pánů a&#160;paní na koních a&#160;v&#160;pozlacených kočárech, kteří náhodou to vidouce marně po příčině takové ne­obmezené úcty, tak nadšeně najevo dávané, pátrali.</p>
			<p class="MLP_text ParaOverride-1">Pyšný italský jeden kardinál, meškající tou dobou v&#160;Praze, zlobil se velmi, neb nádherný jeho povoz byl davem na zemi klečících postav na chvíli zastaven. Chtěl nevoli své právě slovy ulehčiti, když vyšel z&#160;nízkého nedalekého domku starý, svatý kněz, chudý a&#160;prostý, který byl právě v&#160;onen domek útěchu a&#160;pomoc přinesl. Jakmile zraky jeho Inultovu rakev spatřily, rozpřáhl ramena, zazářil, klekl a&#160;sklonil hlavu. Kardinál netrpěliv vyskočil z&#160;kočáru, přistoupil k&#160;němu a&#160;dotekl se jeho ramene.</p>
			<p class="MLP_text ParaOverride-1">„Proč klekáte a&#160;co ta velká vaše pocta znamená?“ tázal se přísně. Kněz pohlédl na něj, zářícího v&#160;nachovém hedvábí.</p>
			<p class="MLP_text ParaOverride-1">„Což to, pane, nevidíte?“ divil se a&#160;odvrátil oči od jiskřícího se kříže ze smaragdů, který kardinálovi na zlatém řetěze na prsou plál, a&#160;sledoval zrakem opět ve svatém zanícení rakev.</p>
			<p class="MLP_text ParaOverride-1">„Nevidím nic než pohřeb nějakého žebráka. Kdo to byl?“ tázal se kardinál.</p>
			<p class="MLP_text ParaOverride-1">„Nevím,“ odpověděl kněz, „ale byl to zajisté člověk vyvolený Bohem! Což nevidíte, že před rakví jeho kráčí král David s&#160;harfou v&#160;ruce a&#160;za ním sám Spasitel, bos, s&#160;korunou z&#160;trní na hlavě?“ A&#160;klonil čelo v&#160;prach.</p>
			<p class="MLP_text ParaOverride-1">Jak mohli to viděti ti hrdí, ješitností zpití, prázdnou slávou toho světa oslepení? Ne pro ně, ale pro nešťastné a&#160;opovržené, pro smutné a&#160;potlačené, pro chudé a&#160;prosté byl Kristus přišel založiti své království, které nemá nic společného s&#160;tím, co sluje mocí a&#160;vládou toho světa. O&#160;těch, kteří prvními mezi lidmi slují, neví Bůh, těm však, kteří platí za poslední, zjevuje Spasitel někdy pro útěchu sladkou, umučenou, slunně jasnou svoji tvář.</p>
			<hr class="HorizontalRule-1"/>
			<div class="_idFootnotes">
				<div id="footnote-006" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-006-backlink">1</a>  Kočár. <span class="CharOverride-3">Pozn. red.</span></p>
				</div>
				<div id="footnote-005" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-005-backlink">2</a>  Milán. <span class="CharOverride-3">Pozn. red.</span></p>
				</div>
				<div id="footnote-004" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-004-backlink">3</a>  Jako v&#160;bojových elegiích řeckého básníka Tyrtaia. <span class="CharOverride-3">Pozn. red.</span></p>
				</div>
				<div id="footnote-003" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-003-backlink">4</a>  Žalozpěvy za padlé, podle řeckého básníka Thréna. <span class="CharOverride-3">Pozn. red.</span></p>
				</div>
				<div id="footnote-002" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-002-backlink">5</a>  Boloňa. <span class="CharOverride-3">Pozn. red.</span></p>
				</div>
				<div id="footnote-001" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-001-backlink">6</a>  Nespokjenec. <span class="CharOverride-3">Pozn. red.</span></p>
				</div>
				<div id="footnote-000" class="_idFootnote">
					<p class="MLP_pozn_pod_carou ParaOverride-3"><a class="_idFootnoteAnchor _idGenColorInherit" href="../Text/tri_legendy_o_krucifixu_006.xhtml#footnote-000-backlink">7</a>  Náměsíčná. <span class="CharOverride-3">Pozn. red.</span></p>
				</div>
			</div>
		</div>
</body>
</html>